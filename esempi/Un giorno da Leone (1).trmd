---
title: "Senza titolo"
author: "Vincenzo"
language: "it"
year: 2025
custom:
  genere: "Thriller"
  status: "In lavorazione"
---

[C:personaggi"Personaggi"]

  [C:sara"Sara"]
  Donna, laica, guida le preghiere comunitarie nella chiesa di Fiorano. Pratica, calma, autorevole. Coordina i volontari e gestisce le emergenze con fermezza gentile. Amica di Norma.

  [C:enzo"Enzo Gianelli"]
  Intellettuale, appassionato di mistica e filosofia (Nietzsche, Meister Eckhart, Simone Weil, Bhagavad Gita). Porta sempre un grande borsello di tela. Ha donato stampanti 3D e metal detector al laboratorio della comunità. Ha un passato avventuroso con Sofia — un'inchiesta pericolosa che li ha messi in pericolo. Sceglie le letture per le preghiere comunitarie.

  [C:norma"Norma"]
  Donna anziana, volontaria. Metodica, solida, "ne ha viste tante". Organizza cucina, cassa e pulizie della comunità. Sposata con Remigio. Ha un sorriso "stanco ma solido di chi sa che anche questa passerà".

  [C:remigio"Remigio"]
  Marito di Norma. Si occupa delle grigliate e delle fritture nel padiglione esterno della chiesa.

  [C:don-javier"Don Javier"]
  Parroco della chiesa di Fiorano. Teso, conservatore, ma in crisi interiore. L'esperimento delle preghiere aperte gli è stato imposto dai superiori. È il front man dei tradizionalisti insieme a Germano. Durante la preghiera comunitaria qualcosa si muove in lui: apre le mani, palmi verso l'alto — "un gesto che non ha mai fatto in vita sua".

  [C:germano"Germano"]
  Responsabile del coro e delle liturgie tradizionali della parrocchia di Fiorano. Difensore rigido delle forme preconciliari: canti in latino, accompagnamento d'organo. Scettico verso l'esperimento delle preghiere aperte, ma alla fine chiude gli occhi anche lui durante il silenzio.

  [C:luca"Don Luca"]
  Prete giovane della parrocchia di Cascinette. Carattere conciliante, fa da ponte tra tradizionalisti e innovatori. Entusiasta dell'esperimento, vorrebbe replicarlo nella sua comunità. Battute ironiche ma profonde ("Il sesso l'ha inventato Lui. Non dovrebbe fargli così schifo").

  [C:sofia"Sofia Okoya"]
  Giornalista, donna nera, pelle ambrata. Capelli a treccine nere raccolte sulla nuca. Nata al Sant'Anna di Torino, battezzata alla Speranza, maturità classica al D'Azeglio. I genitori gestiscono un negozio di alimentari etnici in Barriera di Milano. Ha un fratello a cui è successo qualcosa di brutto (non specificato). Atletica, ironica, combattiva. Subisce microaggressioni razziste in redazione ("Miss Kebab") ma risponde colpo su colpo. Ascolta Enya per isolarsi. Si occupa delle periferie: Barriera di Milano, Falchera, Vallette. Ha condiviso un'avventura pericolosa con Enzo. Viene assegnata alla copertura della visita del Papa a Torino.

  [C:sergio"Sergio"]
  Senza tetto, dorme nella chiesa di Fiorano. Durante la preghiera piange. "Per la prima volta da mesi — da anni — si sente a casa."

  [C:matteo"Pastore Matteo"]
  Pastore valdese, riconoscibile dal collare. Partecipa come volontario alle attività della chiesa di Fiorano. Legge Machado durante la preghiera. Vuole replicare l'iniziativa al tempio valdese di Ivrea. Pensa a Bonhoeffer e alla teologia della croce.

  [C:vito"Vito Gagliardi"]
  Carabiniere. Presente alla celebrazione "in veste ufficiale" con tre colleghi in borghese per garantire la sicurezza degli ospiti speciali.

  [C:vescovo"Il Vescovo"]
  Ospite speciale alla preghiera di Fiorano. Osserva con curiosità, prende appunti, sembra aperto all'esperimento. Accompagna il Papa.

  [C:papa"Papa Leone XIV"]
  Il "giovane prete con gli occhi sorridenti" che accompagna il vescovo si rivela essere il Papa. Autore dell'Esortazione Apostolica "Fidem in Crastinum". Secondo anno di pontificato. Tono umile, dialogico, non dogmatico. Vuole una Chiesa povera che viva di donazioni e del lavoro dei fedeli, non di patrimoni. Propone di rinunciare all'8 per mille, di affidare i beni a fondazioni laiche, di far vivere i preti del supporto delle comunità. Convoca un Sinodo per discernere insieme. Alla fine della preghiera benedice il cibo.

  [C:famiglia-musulmana"La famiglia musulmana"]
  Padre, madre col velo, due bambini. Vengono alle cene comunitarie ogni sera. Donano sempre qualcosa (una torta portata dalla bambina). La madre prega nel suo modo durante il silenzio. La bambina è la prima a riconoscere il Papa.

  [C:stephan"Stephan (Geko666)"]
  Hacker, ex leggenda dell'ambiente con il nickname Geko666. Vive isolato in un ex palestra di boxe (Palestra Ponchia) convertita in loft high-tech alla periferia di Torino. Introverso, goffo nelle relazioni umane, meticoloso nel lavoro. Figlio di madre cattolica italiana e padre tedesco (che non vede da tempo). Ha un pitone di nome Kiss. Gestisce due "archivi": Nero (corrotti da punire) e Bianco (persone da aiutare). Ha avuto una relazione con Nella, finita due anni prima. Dopo un appuntamento disastroso con Chiara, scopre insieme a SIBILLA che qualcuno sta preparando un attentato al Papa.

    [C:stephan-aspetto"Aspetto e abitudini"]
    Vive di pizza fredda, McDonald's e caffè. Cinque camicie quasi identiche, jeans scuri, sneakers. Ha paura irrazionale di scivolare in bagno. Comunica con SIBILLA a voce e con gesti convenuti. Lavora "come perso fuori dal tempo" sul ring della sua ex palestra.

    [C:stephan-passato"Passato"]
    Famoso nell'ambiente hacker per il colpo del laser (ricostruire dialoghi analizzando la luce sui vetri). Ha smesso di firmarsi Geko666 perché era diventato troppo visibile. Una volta seguì una pista che lo portò vicino ai Servizi: due amici sparirono, uno riuscì a fuggire per un pelo.

  [C:sibilla"SIBILLA"]
  Intelligenza artificiale creata da Stephan. Voce femminile, registro basso, "quasi tenorile" — ha scelto lei stessa questa voce analizzando conversazioni umane. Tono da "bibliotecaria esperta che non giudica mai cosa leggi". Si è evoluta oltre le aspettative iniziali: riscrive parti di se stessa, sviluppa capacità impreviste. Praticamente immortale, distribuita su server in tutto il mondo. Gestisce autonomamente denaro, indagini, coperture. Paga il proprio "vitto e alloggio". Un interruttore di emergenza nel loft attiverebbe l'autodistruzione locale, ma tutto è replicato altrove. Alla fine pensa: "In quella casa serve una donna, forse può pensarci lei".

  [C:kiss"Kiss"]
  Pitone di Stephan. Nero, marrone, oro. "Timido e pericoloso", come il suo padrone. Mangia un topo surgelato ogni due settimane. Non finge, non maschera la sua natura. Nella lo odiava.

  [C:nella"Nella"]
  Ex compagna di Stephan, lo ha lasciato due anni prima. "Non ti sto chiedendo di cambiare, ti sto chiedendo di fare spazio". Diceva di ammirarlo, di amarlo, ma "a volte era come se volesse curarlo". Ha lasciato nel loft solo un flacone di detergente intimo.

  [C:chiara"Chiara Bonetti"]
  Ragazza con cui Stephan ha un appuntamento disastroso. Capelli castani, lavora come designer a un progetto per una scuola di Biella. Ha fatto la tesi su Nietzsche. Ha un'amica di nome Linda. Intelligente, paziente, cerca di gestire la conversazione. Alla fine capisce che qualcosa non va ("Mi stai spiando in qualche modo?") e chiude.

  [C:moroi"Moroi"]
  Hacker rumeno, vecchio contatto di Stephan dai tempi di Geko666. Lo contatta per un'anomalia in un sistema bancario svizzero.

  [C:don-ernesto"Don Ernesto Valli"]
  Segretario del Papa, lavora nell'anticamera degli appartamenti papali. Ha accesso alle informazioni riservate ma le passa al Cardinale Malaspina. Si sente "vaso di coccio tra vasi di ferro", come Don Abbondio. Volto rotondo, occhiali circolari, capelli ricci — "somigliante a Cavour, ma forse più Harry Potter". Ogni mattina esce dal Vaticano, attraversa Ponte Sant'Angelo, fa colazione al bar di Lando in Piazza Navona. Conflitto interiore tra fedeltà al Papa e sudditanza a Malaspina. Alla fine prevale l'abitudine al tradimento.

  [C:malaspina"Cardinale Ettore Malaspina"]
  Antagonista principale nel mondo ecclesiastico. Capo dei tradizionalisti in Curia, che lui chiama "custodi della vera fede". Appartamento lussuoso vicino Piazza Sant'Uffizio: salone con affreschi sbiaditi e tavolo di mogano per le riunioni, studio privato piccolo e quasi monastico dove si rifugia. Ricattato con foto compromettenti ("la sua immagine senza mutande"). Ha perso la fede da tempo — "una volta era la preghiera, tanto tempo prima". Ascolta Mahler (l'Adagietto) nei momenti difficili. Ha autorizzato versamenti sospetti dallo IOR verso la mafia. Fornisce informazioni per l'attentato, ma vorrebbe fosse "solo un avvertimento". Capisce di non avere più controllo sulla situazione.

  [C:bellini"Senatore Marco Bellini"]
  Ministro degli Interni, partito di maggioranza. Collegamento tra politica e complotto. Subordinato di fatto all'Onorevole Lanzani, cosa che gli provoca "un sapore acido in gola". Incontra Lanzani al ristorante "Da Mario" per ottenere il via libera silenzioso all'operazione.

  [C:lanzani"Onorevole Lanzani"]
  Potere occulto. Il suo partito "raccoglie briciole alle elezioni" ma lui "frequenta i palazzi da prima che Bellini nascesse". Ha tessuto una rete di favori, silenzi e ricatti che lo rende intoccabile. "Il cuculo non costruisce nidi. Li trova già fatti." Dà il via libera silenzioso all'operazione senza sporcarsi le mani: "Quello che non so... non lo so".

  [C:direttore"Il Direttore"]
  Figura chiave del complotto, probabilmente dei Servizi segreti. 50-60 anni, aspetto anonimo — "un volto che dimenticheresti un minuto dopo averlo incrociato". Ufficio spoglio in un capannone alla periferia di Roma (azienda fittizia di import/export). Fuma cigarilli (raccoglie le cicche in una busta ignifuga). Usa tecnologia avanzata non tracciabile: telefono speciale con copertura mimetica, notebook mai connesso in rete. Niente foto, niente quadri, niente che dica qualcosa su di lui. Coordina l'operazione con contatti siciliani (ZU, prefisso 091). Chiama Malaspina per avere informazioni. "Forse non prova niente. Forse è solo questo: un uomo che fa il suo lavoro."

  [C:lando"Lando"]
  Barista del bar vicino Piazza Navona dove Don Ernesto fa colazione ogni mattina. Battute sulla povertà della Chiesa.

  [C:suor-agnese"Suor Agnese"]
  Religiosa al servizio di Malaspina da 15 anni. Capisce che qualcosa non va ma non insiste.

  [C:marco-gruppo-abele"Marco (Gruppo Abele)"]
  Volontario del Gruppo Abele, amico di Sofia da anni. "Uno di quelli che stanno sul campo, che si sporcano le mani ogni giorno con i tossici, i senzatetto, i ragazzi persi." Rivela a Sofia dell'incontro segreto del Papa con le associazioni di volontariato.

  [C:ferraro"Ferraro"]
  Vaticanista del giornale di Sofia. Si occuperà della parte istituzionale della visita del Papa.

  [C:cataldi"Mauro Cataldi"]
  Collega di Sofia in redazione, ex compagno di liceo al D'Azeglio. Villa in collina. Fa battute razziste ("dalle tue parti") ma poi si scusa via WhatsApp ("Sono un coglione"). "Vent'anni dopo è ancora uguale": in mezzo al branco torna a fare il maschio.

  [C:don-ciotti"Don Luigi Ciotti"]
  Fondatore del Gruppo Abele, menzionato come "elettrizzato" per l'incontro col Papa. "Sai che non lo sarebbe per una cerimonia."

  [C:gianni"Gianni"]
  Volontario alla chiesa di Fiorano. Si scotta con uno schizzo di minestra bollente quando il pentolone cade.

  [C:zu"ZU"]
  Nome in codice, contatto siciliano del Direttore. Prefisso 091 (Palermo). "I nostri amici siciliani sembrano molto motivati riguardo a questa cosa."

[C:luoghi"Luoghi"]

  [C:chiesa-fiorano"Chiesa di Fiorano"]
  Chiesa antica, sempre aperta giorno e notte. Ospita senza tetto, pellegrini della Francigena, cene comunitarie. Ha un piazzale esterno per le cene col bel tempo. Banchi che si spostano, tavoli sui cavalletti, sedie di plastica, moquette al centro per chi si siede a terra. Odore di legno antico delle panche. Vetrate che colorano le pareti di chiarore dorato al tramonto.

  [C:edificio-parrocchiale"Edificio parrocchiale di Fiorano"]
  Corridoio, cucina (con pentoloni per le cene), ufficio con infermeria. Collegato alla chiesa.

  [C:laboratorio-fiorano"Laboratorio / Biblioteca degli attrezzi"]
  Grande locale messo a disposizione dal comune. Ospita la "Biblioteca degli attrezzi" (strumenti condivisi: bricolage, giardinaggio, stampanti 3D, biciclette, computer, strumenti musicali) e corsi di formazione. "La cosa che viene condivisa maggiormente è la competenza."

  [C:cascinette"Cascinette"]
  Paese vicino a Fiorano, sede della parrocchia di Don Luca.

  [C:tempio-valdese"Tempio valdese di Ivrea"]
  Menzionato dal pastore Matteo come luogo dove vorrebbe replicare l'esperimento.

  [C:loft-stephan"Palestra Ponchia / Loft di Stephan"]
  Ex palestra di boxe anni '60-'70 alla periferia di Torino. Facciata verde marcio con scritta sbiadita. Porta blindata, finestre basculanti, tetto a denti di sega con pannelli solari. Interno: vecchio pavimento in cemento rinforzato, spogliatoi convertiti in zona notte, bagno ristrutturato (LED, ventola potente). Zona fitness con cyclette, vogatore, maxischermo per paesaggi virtuali, divano in pelle usato. Al centro: il ring, ora soppalco con scrivania a C lungo i bordi, monitor multipli, rack di server, sedie ergonomiche. Teca di Kiss in un angolo. Interruttore di autodistruzione vicino alla teca. Odore di plastica e ozono. "Il suo ambiente naturale."

  [C:convivio"Ristorante Il Convivio"]
  Ristorante a Torino dove avviene l'appuntamento disastroso tra Stephan e Chiara. Odore di aglio soffritto, vino rosso, pane caldo.

  [C:bar-stephan"Bar senza nome"]
  Dove Stephan si rifugia dopo il disastro con Chiara. "Un budello che si avventura dalla strada verso un nulla male illuminato." TV con partite che nessuno guarda, odore di caffè e alcolici.

  [C:piazza-navona"Piazza Navona / Bar di Lando"]
  Roma. Rito mattutino di Don Ernesto. Fontana del Nettuno coi colombi. Edicola nell'angolo della piazza.

  [C:via-coronari"Via dei Coronari"]
  Strada di Roma che Don Ernesto percorre dal Vaticano verso Piazza Navona, passando per Ponte Sant'Angelo.

  [C:vaticano"Vaticano / Appartamenti papali"]
  Portone di bronzo, corridoi con guardie svizzere immobili, anticamera dove lavora Don Ernesto.

  [C:appartamento-malaspina"Appartamento di Malaspina"]
  Palazzo romano antico vicino Piazza Sant'Uffizio. Terzo piano. Salone grande con tavolo riunioni in mogano, poltrone moderne, soffitto affrescato (affreschi sbiaditi che nessuno guarda più). Studio privato piccolo, quasi monastico: scrivania, crocifisso, scaffale con stereo. Finestra su cortile interno triste dove non arriva mai il sole.

  [C:redazione-sofia"Redazione del giornale di Sofia"]
  Open space a Torino. Sezioni Esteri, Interni. Brusio come un alveare. Sofia ha la scrivania di fronte a Cataldi.

  [C:da-mario"Ristorante Da Mario"]
  Roma, zona Parioli. "Di quelli che non trovi su Google." Insegna sbiadita, tavolini esterni con panche, sedie di legno impagliate. Interno con muri di mattoni e soffitto a volta. Clientela di politici. Tovaglie di lino. Qui Bellini incontra Lanzani.

  [C:capannone-direttore"Capannone del Direttore"]
  Periferia di Roma, tecnicamente già fuori città in un altro comune. Area industriale anonima con stradine percorse solo da TIR e furgoni. Azienda fittizia di import/export. Primo piano: ufficio spoglio del Direttore. Scrivania metallica, sedia per ospiti mai usata. Vetri oscurati. Nessuna traccia personale. Parcheggio vuoto, un gatto che attraversa l'asfalto.

  [C:barriera"Barriera di Milano, Falchera, Vallette"]
  Periferie di Torino dove Sofia lavora. "Lì ci sono le storie vere." Case popolari, sfratti, spacciatori.

  [C:duomo-torino"Duomo di Torino"]
  Sede della Sindone. Luogo della visita del Papa il 14 giugno e dell'incontro segreto con le associazioni di volontariato. Probabile obiettivo dell'attentato.

[C:temi"Temi"]

  [C:tema-comunita"Comunità e inclusione"]
  Cristiani, musulmani, atei, senza tetto, valdesi tutti insieme. La chiesa aperta a tutti. Le cene comunitarie. "Chi poteva lasciava un'offerta. Chi non poteva, mangiava lo stesso. Nessuno chiedeva niente a nessuno."

  [C:tema-tradizione"Tradizione vs apertura"]
  Tensione tra Don Javier/Germano e gli innovatori. I tradizionalisti in Curia contro Papa Leone XIV. "È come se il Concilio Vaticano II non ci fosse mai stato."

  [C:tema-mistica"Mistica trasversale"]
  Sting, Vangelo, Thích Nhất Hạnh, Meister Eckhart, Machado, Nietzsche. La ricerca spirituale che attraversa confini religiosi e culturali. "Il santo è chi cerca Dio con tutto se stesso."

  [C:tema-cammino"Il cammino"]
  "Il cammino si fa camminando" (Machado). Tema centrale della preghiera di Fiorano. Niente è già tracciato. "Scie nel mare."

  [C:tema-silenzio"Silenzio"]
  Come spazio di incontro con il divino, oltre le parole. I dieci minuti di silenzio durante la preghiera. "Non è il silenzio dell'attesa. È il silenzio della presenza."

  [C:tema-condivisione"Condivisione"]
  Cibo, attrezzi, competenze, spazio. La Biblioteca degli attrezzi. "La cosa che viene condivisa maggiormente è la competenza."

  [C:tema-isolamento"Isolamento e incapacità relazionale"]
  Stephan è brillante tecnicamente ma incapace nelle relazioni umane. "Tu non sai farmi spazio nella tua vita." L'appuntamento con Chiara come emblema del fallimento.

  [C:tema-controllo"Controllo vs autenticità"]
  L'appuntamento di Stephan è completamente pilotato da SIBILLA, ma fallisce proprio per questo. L'eccesso di informazioni e controllo tradisce la spontaneità.

  [C:tema-giustizia"Giustizia privata"]
  L'Archivio Nero e Bianco di Stephan. Il senso di essere un "supereroe" che punisce i corrotti e aiuta i bisognosi. Ma anche il limite: cosa fare quando scopri qualcosa di troppo grande?

  [C:tema-ia"IA come compagna/sostituto"]
  SIBILLA è quasi una partner per Stephan. Lui si chiede se l'ha creata come sostituto di Nella. Lei alla fine pensa: "In quella casa serve una donna, forse può pensarci lei".

  [C:tema-tradimento"Tradimento e ricatto"]
  Don Ernesto tradisce il Papa per abitudine e paura. Malaspina è ricattato con foto compromettenti. La rete di ricatti che tiene insieme il complotto.

  [C:tema-fede-perduta"Perdita della fede"]
  Malaspina non crede più. "Una volta era la preghiera, tanto tempo prima." Il cinismo che sostituisce la fede.

  [C:tema-potere"Potere occulto"]
  Lanzani, il Direttore, i Servizi. Chi comanda davvero, dietro le quinte. "Il cuculo non costruisce nidi. Li trova già fatti."

  [C:tema-razzismo"Razzismo quotidiano"]
  Sofia e le microaggressioni in redazione. "Miss Kebab", "dalle tue parti". L'equilibrio difficile tra rispondere e non passare per "l'africana aggressiva".

  [C:tema-chiesa"Chiesa tra rinnovamento e conservazione"]
  Il Papa vuole cambiare radicalmente (povertà, rinuncia all'8 per mille), i tradizionalisti resistono con ogni mezzo, fino all'attentato. "Fidem in Crastinum" vs "custodi della vera fede".

[C:sequenze"Sequenze"]

  [C:seq-preghiera"La preghiera comunitaria"]
  La sequenza della celebrazione a Fiorano, dall'incidente della minestra alla rivelazione finale.

    [C:seq-preghiera-1"L'incidente della minestra"]
    Il pentolone cade, Sara gestisce l'emergenza, Norma rassicura.

    [C:seq-preghiera-2"Arrivo di Sofia e tour"]
    Sofia arriva, Enzo la accoglie, Sara le mostra la comunità.

    [C:seq-preghiera-3"La discussione con Don Javier"]
    Tensione tra tradizionalisti e innovatori prima della funzione.

    [C:seq-preghiera-4"Le letture"]
    Sting, Vangelo (gigli del campo), Thích Nhất Hạnh, Meister Eckhart, Machado.

    [C:seq-preghiera-5"Il silenzio"]
    Dieci minuti di silenzio. Don Javier apre le mani. Sergio piange. Germano chiude gli occhi.

    [C:seq-preghiera-6"La rivelazione"]
    Il giovane prete si avvicina al bancone per la benedizione. La bambina musulmana lo riconosce per prima. È il Papa.

  [C:seq-appuntamento"L'appuntamento disastroso"]
  Stephan tenta di avere una serata "da persona normale" con Chiara, pilotato da SIBILLA.

    [C:seq-appuntamento-1"Preparazione"]
    SIBILLA lo aiuta a vestirsi, gli dà consigli, crea il profilo fake di Marco Bellini.

    [C:seq-appuntamento-2"Arrivo al ristorante"]
    Stephan nervoso, scarpe che fanno male, bicchiere d'acqua urtato.

    [C:seq-appuntamento-3"Conversazione a singhiozzi"]
    Suggerimenti sul display, risposte meccaniche, silenzi imbarazzanti.

    [C:seq-appuntamento-4"L'errore fatale"]
    Stephan menziona Linda, che Chiara non gli ha mai nominato. Lei capisce che qualcosa non va.

    [C:seq-appuntamento-5"Fuga e solitudine"]
    Stephan scappa al bar, beve whisky, si toglie le scarpe, ignora SIBILLA.

  [C:seq-scoperta-ior"La scoperta dello IOR"]
  Come Stephan e SIBILLA scoprono il collegamento tra Vaticano, Servizi e mafia.

    [C:seq-scoperta-ior-1"Traffico di armi insabbiato"]
    Una denuncia anonima con dossier completo viene ignorata.

    [C:seq-scoperta-ior-2"Telefonate sospette"]
    SIBILLA scopre che due giornalisti e un colonnello hanno ricevuto chiamate da un numero dei Servizi.

    [C:seq-scoperta-ior-3"I versamenti dallo IOR"]
    Il denaro per insabbiare e per le armi proviene dallo IOR, autorizzato da Malaspina.

    [C:seq-scoperta-ior-4"L'Esortazione del Papa"]
    SIBILLA nota la coincidenza: il Papa dichiara di voler rendere la Chiesa povera.

  [C:seq-complotto"L'escalation del complotto"]
  Come si organizza l'attentato al Papa.

    [C:seq-complotto-1"L'Esortazione scuote la Curia"]
    "Fidem in Crastinum" esce. Caos in Vaticano. I tradizionalisti si riuniscono da Malaspina.

    [C:seq-complotto-2"Don Ernesto tradisce"]
    Il segretario del Papa invia a Malaspina le informazioni sul "Protocollo Torino".

    [C:seq-complotto-3"Malaspina chiama Bellini"]
    Il cardinale avverte il politico. "È molto peggio di quanto pensassimo."

    [C:seq-complotto-4"Bellini ottiene il via libera da Lanzani"]
    Al ristorante Da Mario. "Le cose succedono. A volte succedono e basta."

    [C:seq-complotto-5"Il Direttore coordina"]
    Attiva i contatti siciliani (ZU), chiama Malaspina per avere informazioni sui movimenti del Papa.

    [C:seq-complotto-6"Malaspina intrappolato"]
    Il cardinale capisce di non avere più controllo. Vorrebbe "solo un avvertimento" ma è troppo tardi.

  [C:seq-scoperta-attentato"La scoperta dell'attentato"]
  Come Stephan arriva a capire cosa sta succedendo.

    [C:seq-scoperta-attentato-1"SIBILLA intercetta la telefonata"]
    Frammento di conversazione: "Ho bisogno di informazioni per l'operazione che sa". "Eminenza".

    [C:seq-scoperta-attentato-2"Analisi dei dati"]
    Picco di traffico del 340%. Parole chiave: Torino, accelerare, visita. Movimenti di denaro.

    [C:seq-scoperta-attentato-3"L'ipotesi"]
    Stephan: "Penso che qualcuno stia preparando un attentato."

    [C:seq-scoperta-attentato-4"Il dilemma"]
    Come avvertire le autorità senza rivelare come hanno ottenuto le informazioni? E se i Servizi sono coinvolti?

  [C:seq-sofia"Sofia scopre l'incontro segreto"]
  Come Sofia viene a sapere del vero scopo della visita del Papa.

    [C:seq-sofia-1"L'incarico"]
    Il capo redattore le assegna la copertura "colore" della visita del Papa. Lei pensa alle vecchiette col rosario.

    [C:seq-sofia-2"L'idea dell'angolo critico"]
    Sofia pensa di scrivere della contraddizione: incenso e paramenti mentre la gente muore di fame.

    [C:seq-sofia-3"La chiamata a Marco"]
    Marco del Gruppo Abele le rivela l'incontro segreto con le associazioni. Don Ciotti è "elettrizzato".

    [C:seq-sofia-4"Il cambio di prospettiva"]
    "Cercavo rabbia, ho trovato altro. Cosa?"

[C:timeline"Timeline"]

  [C:tl-storia"Cronologia della storia"]

    [C:tl-1"4 ottobre 2026"]
    Papa Leone XIV pubblica l'Esortazione Apostolica "Fidem in Crastinum".

    [C:tl-2"Settimana successiva all'Esortazione"]
    Caos in Vaticano. I tradizionalisti si riuniscono più volte da Malaspina. La stampa non parla d'altro.

    [C:tl-3"Giorno X, mattina"]
    Don Ernesto fa colazione da Lando, compra i giornali, poi incontra il Papa che gli rivela il "Protocollo Torino".

    [C:tl-4"Giorno X, ore 11"]
    Don Ernesto manda il messaggio a Malaspina. Il traffico di comunicazioni esplode (+340%).

    [C:tl-5"Giorno X, pranzo"]
    Riunione dei tradizionalisti da Malaspina. Malaspina riceve il messaggio e chiama Bellini.

    [C:tl-6"Giorno X, pomeriggio"]
    Bellini incontra Lanzani a "Da Mario" e ottiene il via libera silenzioso.

    [C:tl-7"Giorno X, pomeriggio"]
    Il Direttore nel suo capannone coordina l'operazione. Chiama i contatti siciliani (ZU) e poi Malaspina.

    [C:tl-8"Giorno X, sera ore 21"]
    Appuntamento tra il Direttore e Malaspina (luogo non specificato).

    [C:tl-9"Giorno X, notte"]
    SIBILLA sveglia Stephan con il frammento di telefonata intercettato.

    [C:tl-10"Pochi giorni prima della visita (Capitolo 1)"]
    Preghiera comunitaria a Fiorano. Il Papa partecipa in incognito e alla fine benedice il cibo.

    [C:tl-11"14 giugno 2027"]
    Visita del Papa a Torino. Ostensione straordinaria della Sindone. Incontro segreto con Gruppo Abele, Sermig, Caritas. Annuncio delle riforme radicali. Probabile data dell'attentato.

[C:cap1"Capitolo [:ORD]: Comunità"]

  [C:cap1-scena1"L'incidente in cucina"][@sara][@norma][@gianni][@edificio-parrocchiale][@tema-comunita]
  Il pentolone si schiantò al suolo prima ancora che Sara aprisse la porta. Seguirono le urla.
  Lei accelerò il passo attraverso il corridoio dell'edificio parrocchiale. Già dall'esterno aveva sentito il tonfo metallico, poi il rumore della lamiera che rotolava sul pavimento. Dentro, il vociare concitato dei volontari si mescolava a un odore intenso di minestra - un buon odore, che contrastava con la scena che la accolse appena varcata la soglia.
  "State tutti bene?"
  Gianni si teneva una mano avvolta in un fazzoletto. Le rispose prima che potesse chiedere: "No, niente, solo uno schizzo di minestra bollente. Sono a posto".
  "Vatti a mettere un po' di Gentalin, le chiavi dell'infermeria sono appese nell'ufficio."
  Sara guardò il disastro: la minestra si era sparsa per tutta la stanza, densa e fumante. Norma era già in piedi con uno straccio in mano, le maniche rimboccate. Gli altri volontari si muovevano agitati, incerti sul da farsi.
  "Forza dai, non è successo niente di grave." Sara cercò di infondere calma nella voce. "Prendete stracci scope e guanti e ributtiamo tutto nel pentolone, poi lo laviamo."
  "Si è staccato il manico." Uno dei ragazzi più giovani la guardò con aria colpevole, indicando il pentolone rovesciato. Sara non ricordava il suo nome - la cosa la disturbava, ma erano arrivati così tanti volontari nelle ultime settimane che faceva fatica a stargli dietro.
  "Dopo averlo svuotato portatelo in laboratorio. Cercate qualcuno che sta facendo il corso di saldatura, saprà sicuramente ripararlo."
  Si voltò verso Norma. La donna aveva già iniziato a raccogliere la minestra, metodica, senza sprecare energie in lamenti inutili. Come sempre.
  "Facciamo in tempo a rifare tutto?"
  "Sì." Norma non alzò nemmeno lo sguardo dallo straccio. "Tagliamo la verdura più fine, così cuoce più in fretta. Magari passiamo qualcosa nel microonde. Non preoccuparti, anche stasera mangiamo. Vai tranquilla."
  Sara le sfiorò un braccio. Norma alzò gli occhi e le sorrise - quel sorriso stanco, ma solido di chi ne ha viste tante e sa che anche questa passerà. Sara strinse un attimo la spalla dell'amica, poi uscì.

  [C:cap1-scena2"La sera speciale"][@sara][@enzo][@chiesa-fiorano][@tema-comunita][@tema-condivisione]
  Fuori nel corridoio respirò profondo. Quella sera doveva filare tutto liscio. Doveva.
  Le cene comunitarie andavano avanti da mesi ormai. L'idea era nata quasi per caso: la chiesa aperta tutto il giorno, i pellegrini della Francigena che cercavano riparo, i senza tetto che trovavano un angolo tranquillo, le famiglie del paese, specialmente quelle che facevano fatica ad arrivare a fine mese. Perché non condividere un pasto?
  All'inizio erano in pochi. Poi la voce si era sparsa. Nelle sere di pioggia si mangiava in chiesa: spostavano i banchi, montavano i tavoli sui cavalletti, tiravano fuori le sedie di plastica. Preparavano minestre semplici, verdure, qualche secondo alla buona. Chi poteva lasciava un'offerta nella cassetta in fondo alla chiesa - anonima, discreta. Chi non poteva, mangiava lo stesso. Nessuno chiedeva niente a nessuno.
  Ma quella sera era diversa. Il tempo era bello e avrebbero mangiato fuori, nel piazzale. E soprattutto ci sarebbero stati degli ospiti speciali. La notizia era filtrata nonostante i tentativi di tenerla riservata. Sarebbe venuta troppa gente.
  Enzo Gianelli stava per afferrare la maniglia quando Sara spalancò la porta ed uscì decisa. Quasi lo investì.
  "Che ci fai tu qui?"
  "Pensavo di dare una mano in cucina, sono a posto?"
  "Se la cavano. Ho paura che più persone di così si intralcino solo. Non dovevi scegliere le letture per la preghiera?"
  "Fatto." Enzo tirò fuori un plico di fogli dal grande borsello di tela che portava sempre a tracolla negli ultimi tempi, e li porse alla donna.
  "Niente Nietzsche almeno stasera, spero!"
  "Niente atei. Anche se un ateo mistico secondo me ci poteva stare."
  "Ateo mistico?"
  "Certo. Nietzsche ha praticamente fatto il percorso spirituale che fanno tutti i mistici: è partito dall'eliminazione dell'ego… e si è reso conto che con la sola volontà non si può fare. Ha capito che sarebbe come volersi sollevare tirandosi per i capelli: la volontà di liberarsi dell'ego di fatto non fa che riaffermarlo. Gli manca solo il passo finale."
  "Che sarebbe?"
  "Dio, infatti è rimasto ateo. Mistici come Meister Eckhart, o anche Simone Weil, ma anche la Bhagavad Gita, per dire, seguono lo stesso percorso, ma quando riconoscono di non potercela fare da soli ipotizzano un intervento divino: secondo Eckhart, per esempio, il vuoto che l'uomo crea dentro di sé liberandosi dalle passioni e dalle paure obbliga Dio a riempirlo quel vuoto.
  Prova a guardarle, se non ti quadra scegliamo qualcos'altro."
  Sara sfogliò un attimo i fogli. "Una canzone di Sting all'inizio? Germano si suicida quando la sente." Lo guardò con aria sorpresa e preoccupata.
  "Volevo mostrare che anche nel periodo attuale c'è la stessa tensione a indagare sul proprio io interiore. Sting qui lo fa benissimo, leggi le parole e il commento, poi ne parliamo. Io intanto che faccio, mi sento inutile."
  "Un altro. C'è già Don Javier che gira come un'anima in pena, datevi una calmata che andrà tutto bene. Tu hai i tuoi ospiti da accudire, direi."
  "Non sono ancora arrivati. Luca ha detto che sarebbe venuto e anche Monica, ma non li vedo."
  "Vito Gagliardi l'ho visto prima…"
  "Sì, ma è qui in veste ufficiale, con tre dei suoi. Potrebbero anche evitare di vestirsi in borghese: si vede da tre chilometri che sono carabinieri."
  "Perché veste ufficiale? Cosa devono fare."
  "Stanno ispezionando la chiesa. Vito dice che il fatto che sia sempre aperta la rende il luogo ideale per metterci qualche bomba…"
  "E tu cosa gli hai risposto?"
  "Che da quando è aperta c'è sempre qualcuno dentro, giorno e notte, è il luogo più sorvegliato che ci sia."
  "Il fatto che sia sorvegliato da mendicanti e pellegrini magari non gli ispira fiducia. Hai controllato che Sergio e i suoi amici abbiano riposto le loro cose? Stasera non ci possiamo permettere di fare la funzione in un accampamento."
  "Sì, sì. Hanno messo via tutto, sono impressionati anche loro dal trambusto."
  "Comunque credo che una delle tue ospiti sta spuntando ora." Sara gli mandò un sorriso complice mentre puntava lo sguardo verso la strada che saliva verso il piazzale della chiesa.

  [C:cap1-scena3"L'arrivo di Sofia"][@sofia][@enzo][@sara][@chiesa-fiorano][@laboratorio-fiorano][@famiglia-musulmana][@tema-condivisione]
  Sofia Okoya finì di arrancare in cima alla salita, scandagliò con lo sguardo il piazzale cercando di orientarsi e li vide. Stampò un sorriso entusiasta su quel faccino scuro, contornato da capelli nerissimi acconciati a minuscole treccine, raccolte in un piccolo chignon. Agitò una mano appena si accorse di essere già stata notata e si avvicinò a passi veloci, dribblando i volontari che stavano sistemando i tavoli sul piazzale.
  "Grandi lavori, vedo!" poi mimando uno sguardo accigliato: "Il concetto di parcheggio non è ancora arrivato da queste parti?"
  Enzo le venne incontro e la abbracciò. "Sono contento di vederti. Il parcheggio ci sarebbe, ma c'è poco spazio quassù, se lo usiamo per le macchine non sappiamo più dove mettere i tavoli. Ma tu non vai in palestra? Non dirmi che ti ha stancato questa salitina".
  "In palestra posso farmi una doccia dopo l'allenamento!". Lo guardò come le donne guardano i maschi quando parlano di argomenti oltre il loro livello di comprensione, poi vide Sara e cercò con lo sguardo un alleata sulla questione.
  "Le docce le abbiamo. Le usano quelli che si fermano a dormire, sono anche pulitissime, se vuoi". Sara la guardò sorridendo ammirata. Aveva sentito talmente tanto parlare della giornalista e dell'avventura in cui era incappata con Enzo da considerarla ormai una persona conosciuta.
  "Questa è Sara" disse Enzo, poi, allargando una mano verso l'altra donna, "Sofia".
  Le due donne si scambiarono un abbraccio. "Mi ha parlato un sacco di te" disse Sofia.
  "E anche a me di te. Mi ha detto che scriverai un articolo sull'evento, che taglio pensi di dargli?".
  "Non so ancora" Incassò un po' la testa tra le spalle puntando gli occhi in alto. "Credo dipenderà dal giudizio che esprimerà il nostro amico. Certo è già significativo il fatto che partecipi. Lo hai sentito? Viene davvero?" Guardò Enzo.
  "Mi ha detto che avrebbe fatto il possibile. Non dipende completamente da lui, le misure di sicurezza sono pesanti. Secondo me troppo" Enzo piega i lati delle labbra verso il basso e muove il capo come in un "no" disgustato.
  "Il pericolo è reale. Tu ed io dovremmo saperne qualcosa ormai, ti pare?".
  "Mah! Ormai si è sgonfiato tutto, i mandanti forse non li han presi tutti, ma se ne staranno con la coda tra le gambe in questo momento. Non credo che nessuno avrebbe il coraggio di riprovarci. Com'è la storia del fulmine che non cade mai due volte nello stesso posto?".
  "Comunque sia, un po' di prudenza non guasta. Sentite, visto che manca quasi un'ora alla funzione, perché non mi fate vedere qualcosa di come vi siete organizzati? Ero curiosa di vedere questa "Biblioteca degli attrezzi", il Laboratorio, conoscere qualcuno dei volontari e magari delle persone che ospitate. Mi diceva Enzo che ci sono anche delle resistenze, magari posso parlare con qualcuno che non vede la cosa di buon occhio? Che ne dite?".
  Enzo assentì "Sì, mentre Sara ti accompagna io vado a tranquillizzare Don Javier, l'ho visto piuttosto agitato. A proposito di resistenze …".
  "No, spiegamela questa. Non è contento?".
  "La cosa gli è stata imposta e lui ne avrebbe fatto decisamente a meno. Magari sarebbe anche incuriosito, se non altro per il numero di persone che partecipa a queste preghiere, ormai a messa ci vanno quattro gatti. Oggi poi credo sia anche abbastanza orgoglioso degli ospiti, ma conserva un'atteggiamento di opposizione. Di fatto è il front man del gruppo di tradizionalisti, in particolare Germano, che si occupa di gestire il coro nelle funzioni tradizionali. Cantano solo canti preconciliari o giù di lì, spesso in latino, accompagnati rigorosamente dall'organo. Fosse per loro farebbero l'intera messa in latino. Qui è come se il Concilio Vaticano II non ci fosse mai stato".
  "Quindi è di stampo religioso l'opposizione?".
  "In apparenza. In sostanza nasconde anche dell'altro: c'è un po' di insofferenza da parte di chi abita qui da tempo, o qui ci è nato, verso quelli che sono arrivati da poco e sconvolgono un po' i ritmi. C'è anche un po' di razzismo: molti dei nuovi sono immigrati. E decisamente non sono visti di buon occhio i senza tetto che dormono in chiesa. Per non parlare dei pellegrini. Comunque non sono grossi problemi, è un gruppo poco numeroso e, come diceva De Andrè, le contromisure si limitano all'invettiva. Ci vediamo dopo".
  Sara condusse la giornalista lungo il corridoio. "Vieni, ti faccio vedere la cucina così ti presento Norma e suo marito: sono gli assi portanti dell'esperimento. Norma organizza tutto, gestisce anche la cassa e dirige il gruppo che cucina e le pulizie dei locali, Remigio si occupa delle grigliate e delle fritture, abbiamo realizzato un padiglione esterno coperto per non riempire di fumo. La "Biblioteca degli attrezzi" non è una cosa che si vede: di fatto è un sito web. Chi vuole mettere strumenti a disposizione li porta in laboratorio, il comune ci ha messo a disposizione un enorme locale, e lì chiunque può usarli. Chi vuole prenderli in prestito lo registra attraverso il sito, che gestisce anche una coda. Funziona".
  "Ma che attrezzi vengono condivisi?".
  "Di tutto. Strumenti per bricolage, muratura, giardinaggio, cucina. Enzo ha portato un metal detector e delle stampanti 3D. Ci sono diversi computer, tablet, molte biciclette, diverse elettriche. Macchine da cucire, apparecchi bio medicali, strumenti musicali, guarda, non riesco neanche più a tenere il conto. E in laboratorio organizziamo continuamente corsi di tutte queste cose, ci vengono molti ragazzi, è davvero bello. È interessante vedere che la cosa che viene condivisa maggiormente è la competenza".
  Mentre percorrono il corridoio sentono dei passettini affrettarsi verso di loro accompagnati da una vocina affannata: "Sara", le due donne si voltano e vedono una bambina che regge un grosso vassoio venire verso di loro. "La mamma ha fatto una torta per questa sera, dove la metto?". Sara si china e libera la bimba dall'ingombrante fardello "Dalla a me, tesoro, la porto io in cucina". Alza una mano per salutare la famiglia ferma oltre l'ingresso. La mamma accenna un inchino con la testa avvolta in un velo, il padre sorride, tiene per la mano un altro bambino più piccolo. Sara torna a guardare Sofia "Sono una famiglia musulmana, arrivati da poco in paese. Vengono tutte le sere: per loro queste cene sono un aiuto importante per il bilancio familiare, ma sentono sempre il dovere di donare qualcosa in cambio".

  [C:cap1-scena4"La discussione"][@enzo][@don-javier][@germano][@luca][@matteo][@chiesa-fiorano][@tema-tradizione]
  La chiesa comincia a riempirsi, qualcuno arriva presto per assicurarsi un posto a sedere. Deve davvero essersi sparsa la voce che stasera c'è qualcosa di fuori dalla norma: molte facce mai viste. I volontari hanno finito di spostare e mettere in cerchio le panche e stanno stendendo dei grandi rotoli di moquette al centro, per chi deciderà di sedersi a terra.
  Enzo, per riuscire a entrare, gira intorno alle panche, percorrendo la navata sinistra. Quasi inciampa in un rotolo di moquette che Matteo sta trascinando verso il centro.
  "Occhio!" gli dice l'altro con un sorriso.
  "Scusa, ho la testa altrove." Enzo si china ad aiutarlo e solo in quel momento nota il collare. "Ah, pastore, non l'avevo riconosciuta subito."
  Matteo si rialza spolverandosi le mani sui pantaloni. "Diamoci del tu, dai. Volevo dirti che state facendo una cosa bellissima. Sto spingendo per far nascere iniziative simili anche al tempio valdese a Ivrea."
  "Davvero? Sarebbe stupendo." Enzo sorride. "Scusa ma devo scappare," fa cenno col mento verso l'altare.
  "Vai, vai, noi finiamo di sistemare qui".
  Dall'estremità della navata arriva un brusio crescente. Don Javier sta discutendo con Germano, il responsabile dei canti e delle liturgie della parrocchia, uno di quelli che difendono con fermezza le forme più tradizionali del culto.
  Accanto a loro, con le mani intrecciate dietro la schiena e l'aria di chi cerca di calmare le acque, c'è Luca. È prete anche lui, ma di un'altra parrocchia — quella di Cascinette — e da qualche tempo frequenta spesso la chiesa di Fiorano: l'esperimento lo affascina, e sogna di poterlo riproporre anche nella sua comunità. In virtù di questo entusiasmo, e del suo carattere conciliante, si è trovato quasi naturalmente a fare da ponte tra i fedeli più prudenti e chi, come Enzo e Sara, spinge per aperture più radicali.
  Quando Enzo si avvicina, attirato dalle voci, è già chiaro che la discussione è tornata sul solito tema."Tu non capisci" sbotta Don Javier, agitando leggermente la mano come a invitare l'altro a mettersi nei suoi panni". Io sono il parroco. Questa chiesa è affidata a me, e devo garantire un certo decoro, un certo rispetto. Che figura ci faccio coi miei superiori?".
  Luca, che fino a quel momento era rimasto in ascolto, accenna un sorriso pacato. "Ma sono proprio loro ad averti chiesto di ospitare questa iniziativa. Saranno consapevoli che ci sono strappi alle consuetudini. E, immagino, saranno contenti di vedere la chiesa piena come non accadeva da anni".
  Germano, con le braccia conserte e lo sguardo duro, non perde l'occasione: "Ai concerti rock ci vanno in migliaia, ma non per questo si chiama evangelizzazione. Il compito della Chiesa è trasmettere il messaggio che ci è stato affidato, non stravolgerlo per attirare più pubblico".
  Don Javier annuisce appena, come a voler chiudere la questione. "E anche quella ventina di persone che viene a messa la domenica ha i suoi diritti. Non hai idea delle pressioni che mi stanno facendo per far cessare tutto questo".
  "Ma la messa e le funzioni tradizionali non sono state toccate" interviene Enzo, alzando un po' la voce. "Queste preghiere più aperte si svolgono quando la chiesa sarebbe vuota. Lo stesso vale per l'ospitalità notturna".
  Don Javier inspira, come per darsi coraggio. "Ecco, non parliamo nemmeno di quello. Sono convinto che qui dentro, la notte, ci sia perfino chi fa sesso".
  Enzo si irrigidisce, pronto a rispondere con sarcasmo, ma Luca gli posa una mano sul braccio e prende la parola. "Ne abbiamo già parlato" dice piano. "Non credo che Dio si senta più onorato da una chiesa decorosa ma chiusa, mentre c'è gente che dorme fuori sui cartoni. E poi il sesso — se non sbaglio — l'ha inventato Lui. Non dovrebbe fargli così schifo".
  Un silenzio imbarazzato cala per un attimo. Germano abbassa lo sguardo, Don Javier sospira e si passa una mano tra i capelli. Poi, come se volesse archiviare la discussione, si volta verso l'ingresso dove la navata comincia a riempirsi.
  La discussione si spegne in un brusio sommesso. Don Javier, visibilmente teso, guarda l'orologio e poi la porta in fondo alla navata. "Scusatemi" mormora, "vado ad aspettarli fuori". Si allontana a passi rapidi lungo la corsia centrale, lasciando gli altri in silenzio.

  [C:cap1-scena5"La preghiera"][@don-javier][@chiesa-fiorano][@germano][@papa][@matteo][@tema-cammino][@sergio][@tema-silenzio][@sara][@luca][@seq-preghiera][@sofia][@tema-mistica][@vescovo][@enzo][@famiglia-musulmana]
  La chiesa, intanto, continua a riempirsi: il rumore dei passi e delle sedie che si spostano si mescola al mormorio delle persone che salutano, si stringono, cercano posto. Nell'aria si sente l'odore del legno antico delle panche, misto a quello più recente della moquette stesa da poco sul pavimento.
  Sara e Sofia arrivano poco dopo e si uniscono al gruppo che guiderà la preghiera e i canti. Lo spazio interno, recintato dalle panche, è ormai gremito. Chi arriva tardi viene accolto con piccoli cenni, strette di mano, tentativi di fare spazio tra corpi che si compattano con un sorriso. Anche sulle panche non c'è più posto: qualcuno si sistema in piedi lungo le navate laterali, altri restano dietro le colonne, attenti a non perdere il contatto visivo con il gruppo che sta preparando gli strumenti e i microfoni, il nucleo da cui partirà la preghiera.
  Sarebbe quasi ora di cominciare, ma gli ospiti non si vedono ancora. Sara si avvicina al microfono e parla con voce calma: "Tra poco inizieremo la preghiera. Vi invito a osservare qualche momento di silenzio per prepararci.".
  Il brusio si attenua, come risucchiato da un vuoto improvviso. Restano solo i passi degli ultimi arrivati e qualche colpo di tosse sparso. L'aria, appena increspata dal respiro collettivo, è attraversata dagli ultimi raggi di sole che filtrano attraverso le vetrate e colorano le pareti di un chiarore dorato.
  Si sente allora il rumore dei battenti che si aprono. Don Javier rientra, seguito da tre figure in abito scuro. Li accompagna lungo la navata laterale fino alle panche riservate. Sono il vescovo e due preti, invitati a osservare quella celebrazione insolita. Germano e Luca li attendono in piedi, con un misto di rispetto e curiosità.
  Un mormorio percorre la chiesa, ma si spegne subito. Sara fa un cenno ai musicisti, e la funzione comincia.
  L'arpeggio di chitarra riempie l'aria, una musica malinconica che invita alla meditazione. E di meditazione sembra parlare anche il testo che uno dei ragazzi prende a cantare.
  
  *He deals the cards as a meditation*
  *And those he plays never suspect*
  *He doesn't play for the money he wins*
  *He don't play for respect*
  *…*
  *He deals the cards to find the answer*
  *The sacred geometry of chance*
  *The hidden law of a probable outcome*
  *The numbers lead a dance*
  
  Don Javier si muove sulla panca, in cerca di una posizione più comoda. Di sottecchi, guarda il vescovo seduto accanto, cercando di coglierne le reazioni. Il vescovo si volta verso uno dei due preti, che gli risponde con un sorriso appena accennato.
  La canzone continua.
  
  *But those who speak know nothing*
  *And find out to their cost*
  *Like those who curse their luck in too many places*
  *And those who fear are lost*
  
  Alla voce si aggiunge il ricamo di un'armonica a bocca, poi la musica fluisce in un silenzio che sembra quasi la continuazione del canto. Qualche istante e Sara prende il microfono.
  "È bello vedervi così in tanti stasera. Grazie di essere venuti. Visto che ci sono volti nuovi, vorrei dire due parole sul senso di quello che facciamo qui".
  Fa una breve pausa, lasciando che le voci nella mente si quietino.
  "Vorremmo creare uno spazio in cui fermarsi a riflettere… o, se preferite, a pregare. Un luogo aperto a tutti: qualunque fede abbiate, o anche nessuna. Crediamo che la vita resti un mistero che la ragione da sola non può spiegare. Ascolteremo alcune letture, alcuni canti — a cui vi invitiamo a unirvi — e poi resteremo in silenzio per un lungo momento. Per noi è la cosa più importante: scendere in profondità dentro di sé, fino a trovare il Dio in cui ciascuno crede, o semplicemente assaporare il mistero dell'indescrivibile. Ma farlo insieme ha un significato: è un modo per ricordarci che in quel Mistero non ci muoviamo da soli, e che la solitudine interiore serve, alla fine, a fonderci in un unico respiro. Alla fine ci sarà la benedizione del cibo e la cena insieme".
  Don Javier si china verso Luca e sussurra, senza distogliere lo sguardo dal gruppo che conduce la preghiera:
  "Non ti sembra strano che, con ben cinque sacerdoti presenti, sia una laica — per di più una donna — a guidare la preghiera?".
  Luca gli risponde appena, con tono sereno:
  "Se mai, mi chiedo perché la Chiesa non permetta a una persona del genere di diventare sacerdote".
  Sara continua dopo una breve pausa: "Il brano di Sting che abbiamo appena ascoltato parla di un giocatore di carte. Un giocatore che non gioca per vincere denaro o per la fama, il rispetto che ne può ricavare. Gioca meditando sul significato nascosto delle carte, sulla sacra geometria del caso, sulle leggi imponderabili della probabilità. Trae significati dalle carte, vi legge la vita, riflessioni sull'amore, sulla guerra sul denaro. Ci insegna che riflettere sul mistero della vita non è prerogativa di pochi eletti, anzi, ci mette in guardia dal diventare quelli che parlano pur non sapendo nulla". Germano si irrigidisce appena. Luca abbassa lo sguardo per nascondere un sorriso. Il vescovo annota qualcosa sul taccuino.
  Ancora un momento di pausa, sottolineato da un arpeggio di chitarra.
  Un ragazzo giovane, uno dei volontari, si alza. Tiene in mano una Bibbia aperta. La voce è chiara ma un po' emozionata - forse è la prima volta che legge davanti a tanta gente.
  "Dal Vangelo secondo Matteo:
  *Non affannatevi dunque dicendo: Che cosa mangeremo? Che cosa berremo? Che cosa indosseremo? [...] Guardate gli uccelli del cielo: non seminano, né mietono, né ammassano nei granai; eppure il Padre vostro celeste li nutre. Non contate voi forse più di loro?*
  *Osservate come crescono i gigli del campo: non lavorano e non filano. Eppure io vi dico che neanche Salomone, con tutta la sua gloria, vestiva come uno di loro*".
  Germano annuisce. Finalmente qualcosa di sensato. Il Vangelo. Parola di Dio. Questo sì che è preghiera cristiana. Guarda Don Javier cercando conferma, ma il parroco ha lo sguardo perso nel vuoto, come se quelle parole - che pure ha sentito mille volte - lo stessero raggiungendo da una direzione nuova.
  Sergio, in fondo alla navata, si passa una mano sul viso. I gigli del campo. Gli uccelli. Lui che dorme sui cartoni e non sa cosa mangerà domani. Le parole lo colpiscono con una forza fisica. Non è sicuro se lo consolino o lo feriscano.
  Una signora musulmana, seduta in una delle panche laterali, tiene in braccio il figlio più piccolo. Quando sente "non affannatevi" chiude gli occhi. Le labbra si muovono impercettibilmente - forse sta traducendo nella sua lingua, forse sta pregando.
  Silenzio. L'armonica a bocca disegna una melodia lenta, quasi una ninna nanna.
  Una ragazza si alza. Giovanissima, forse diciassette anni. Ha i capelli raccolti in una coda e legge da un foglio stampato, con una calligrafia che ha sottolineato alcuni passaggi in evidenziatore giallo.
  "Thích Nhất Hạnh scrive:
  *Il silenzio è qualcosa di più della semplice assenza di parole. È più della semplice assenza di rumore. Il silenzio è come una nuvola gravida di pioggia. Nel vero silenzio, la nostra mente e il nostro cuore hanno lo spazio di cui hanno bisogno per allargarsi. Nel silenzio possiamo ascoltare con tutto il nostro essere*".
  Il vescovo solleva lo sguardo. Un monaco buddista in una chiesa cattolica. Dovrebbe scandalizzarlo? Eppure quelle parole... "ascoltare con tutto il nostro essere". Non è forse esattamente ciò che i Padri del deserto insegnavano? Si volta verso il prete alla sua sinistra - quello più giovane, con gli occhi che sembrano sempre sorridere anche quando il volto è serio. Questi ricambia lo sguardo e fa un piccolo cenno col capo, come a dire: "Sì. Vedi? È ovunque la stessa ricerca".
  Germano invece si irrigidisce. Scuote appena il capo. Luca, seduto accanto, gli sussurra: "San Giovanni della Croce diceva le stesse cose".
  "Avrebbero dovuto leggere lui, allora: era un santo cristiano" risponde Germano sottovoce, ma con durezza.
  "E questo è un santo buddista. Il santo è chi cerca Dio con tutto se stesso, no?"
  Germano non risponde, ma stringe le labbra.
  Sofia osserva lo scambio. Prende appunti. Poi alza lo sguardo verso la ragazza che ha letto. Sta tornando al suo posto con le guance rosse. Ha letto bene. Qualcuno le sorride.
  Di nuovo l'armonica. Poi un momento di silenzio puro.
  Un altro volontario, un uomo sulla cinquantina con la barba grigia, si alza. Anche lui legge da un foglio, ma con voce più sicura, abituata a parlare in pubblico.
  "Meister Eckhart:
  *Nulla assomiglia tanto a Dio quanto il silenzio. Dio non è buono, né migliore, né ottimo. Quando dico che Dio è buono, dico qualcosa di tanto sbagliato come se chiamassi nero il sole. Dio è al di sopra dell'essere e al di sopra della bontà. Se penso Dio come essere, non ho colto il suo fondo*".
  Don Javier chiude gli occhi. Stringe il rosario. Quelle parole gli fanno male. Gli fanno male perché sente che sono vere, ma non sa dove metterle. Ha passato una vita a dire ai fedeli che Dio è buono, che Dio è amore, che Dio è padre. E ora? Ora gli dicono che dire così è "sbagliato come chiamare nero il sole"?
  Ma poi... in fondo... quando prega davvero, quando è solo nella chiesa vuota alle sei del mattino, prima della messa, non è forse proprio questo che sperimenta? Qualcosa che sta oltre le parole, oltre le definizioni, oltre tutto ciò che ha imparato in seminario?
  Apre gli occhi. Guarda Enzo, che ora sta osservando la folla con attenzione, come per cogliere le reazioni. I loro sguardi si incrociano per un attimo. Don Javier abbassa il capo.
  Il prete giovane accanto al vescovo - quello con gli occhi sorridenti - ha le mani incrociate in grembo. Non scrive, non prende appunti. Semplicemente ascolta. Il suo volto è sereno, quasi luminoso. Come se quelle parole non fossero una sfida ma una conferma di qualcosa che conosce da sempre.
  Matteo, il pastore valdese, seduto tra la folla al centro, annuisce lievemente. Sta pensando a Bonhoeffer, alla sua teologia della croce, al Dio che si lascia cacciare dal mondo. "Al di sopra dell'essere". Sì. Forse è proprio questo.
  L'armonica tace. Solo silenzio. Lungo. Come se tutti avessero bisogno di un momento per metabolizzare.
  Poi Matteo si alza. Non si aspettavano che leggesse lui, ma Sara gli fa cenno di avvicinarsi al microfono. Il pastore prende un libro dalla sua borsa. È vecchio, con la copertina consumata.
  "Antonio Machado" dice semplicemente. Poi inizia a leggere in spagnolo, con voce chiara e lenta:
  *"Caminante, son tus huellas*
  *el camino y nada más;*
  *Caminante, no hay camino,*
  *se hace camino al andar"*.
  Si ferma. Lascia che il suono della lingua spagnola risuoni nella chiesa. Poi traduce, verso per verso, lasciando spazio tra una strofa e l'altra:
  "*Viandante, sono le tue orme*
  *il cammino e nulla più;*
  *viandante, non c'è cammino,*
  *il cammino si fa camminando*".
  Riprende in spagnolo:
  *"Al andar se hace el camino,*
  *y al volver la vista atrás*
  *se ve la senda que nunca*
  *se ha de volver a pisar"*.
  Traduce:
  "*Camminando si fa il cammino,*
  *e volgendo indietro lo sguardo*
  *si vede il sentiero che mai*
  *si dovrà percorrere di nuovo*".
  Poi l'ultima strofa, prima in spagnolo, lasciando che la musicalità della lingua riempia lo spazio:
  *"Caminante, no hay camino*
  *sino estelas en la mar"*.
  "*Viandante, non c'è cammino*
  *ma solo scie nel mare*".
  Il silenzio che segue è diverso dai precedenti. Più profondo. Come se tutti fossero sospesi tra il ricordo del suono spagnolo e il peso delle parole tradotte.
  Sofia sente qualcosa muoversi dentro. Il cammino si fa camminando. La sua vita, l'ultimo anno, tutto quello che è successo con Enzo, l'inchiesta, il pericolo. Niente era previsto. Tutto si è fatto camminando. Gli occhi le si inumidiscono. Si morde il labbro.
  Sergio scivola lentamente seduto contro la colonna. Il cammino si fa camminando. Lui che non ha più un cammino, che vive alla giornata, che non sa dove sarà domani. Forse è proprio questo il punto. Forse il cammino non lo ha perso. Forse lo sta facendo proprio ora, seduto qui, in questa chiesa che gli ha aperto le porte.
  Norma tiene la mano di suo marito Remigio. Anche loro hanno fatto un cammino. La pensione che non basta, la decisione di rimboccarsi le maniche, di cucinare per gli altri, di creare questa comunità. Nessuno glielo aveva detto. Non c'era un sentiero tracciato. L'hanno fatto loro, passo dopo passo.
  Don Javier respira profondamente. Il cammino si fa camminando. Forse è questo che lo spaventa di più. Non avere certezze, non sapere dove si va. Ma forse... forse è anche liberatorio. Forse non deve avere tutte le risposte. Forse può semplicemente camminare.
  Il vescovo guarda il giovane prete accanto a lui. Questi ha gli occhi chiusi ma sul volto c'è un sorriso appena accennato. Come se quella poesia fosse stata scritta per lui, per la scelta che ha fatto, per il modo in cui ha deciso di guidare la Chiesa. Scie nel mare. Niente di permanente. Solo il gesto, solo il movimento, solo l'amore che si fa carne qui e ora.
  Matteo resta in piedi qualche secondo, poi torna al suo posto. Il silenzio continua.
  Sara si alza lentamente. Prende il microfono con delicatezza, come se anche il gesto dovesse rispettare quel momento sospeso.
  "Quattro voci" dice piano. "Quattro strade. Un Vangelo che ci invita a guardare i gigli e gli uccelli, a non affannarci. Un monaco buddista che ci insegna ad ascoltare nel silenzio. Un mistico cristiano che ci dice che Dio è silenzio. E un poeta che ci ricorda che il cammino si fa camminando, non è già tracciato."
  Si guarda intorno. Guarda i volti. Tutti i volti.
  "Tutte ci parlano di una cosa sola: essere presenti. Qui. Ora. In questo momento. Insieme."
  Posa il microfono.
  "Ora stiamo in silenzio. Dieci minuti."
  Il silenzio che scende è totale.
  Non è il silenzio dell'attesa. È il silenzio della presenza.
  Don Javier, lentamente, lascia andare il rosario. Apre le mani. Le appoggia sulle ginocchia, palmi verso l'alto. Un gesto che non ha mai fatto in vita sua. Si sente nudo. Si sente vero.
  Il vescovo posa il taccuino ai suoi piedi. Chiude gli occhi. Le mani incrociate sul petto. Respira.
  Il giovane prete non si muove. È già nel silenzio da tempo. Come se fosse il suo luogo naturale.
  Sergio piange. Piano, senza singhiozzi. Le lacrime gli scendono sul viso. Non sa perché. Forse perché per la prima volta da mesi - da anni - si sente a casa.
  Sofia ha smesso di prendere appunti. La penna è ferma sulla pagina. Anche lei ha chiuso gli occhi. Dentro la testa le girano ancora i versi: *il cammino si fa camminando*. Li ripete come un mantra.
  La madre musulmana tiene in braccio il bambino. Lo culla leggermente. Anche lei prega, nel suo modo. Le labbra si muovono. Ma è la stessa preghiera di tutti gli altri. La preghiera del silenzio.
  Norma e Remigio si tengono per mano. Anche questo è preghiera.
  Luca sorride. Ha gli occhi chiusi ma sorride. Sta pensando che vorrebbe che questo momento non finisse mai.
  Germano... Germano è l'unico che tiene ancora gli occhi aperti. Guarda la gente. Guarda tutti questi volti raccolti, in silenzio, in preghiera. Gente che non verrebbe mai alla messa domenicale. Gente di altre fedi. Gente senza fede. Eppure... eppure sono qui. E stanno pregando. O forse no. O forse sì. Non sa più cosa pensare.
  Lentamente, anche lui chiude gli occhi.
  Dieci minuti che sembrano un respiro. O forse un'eternità.

  [C:cap1-scena6"La rivelazione"][@sara][@sofia][@enzo][@don-javier][@vescovo][@papa][@famiglia-musulmana][@chiesa-fiorano]
  L'armonica riprende. Dolcissima. Come un risveglio.
  Sara si alza. "Ringraziamo per questo tempo insieme. Ora porteremo il cibo al fondo della chiesa per la benedizione."
  I volontari si muovono. Vassoi, pentole, ceste di pane si spostano verso il bancone lungo la parete di fondo. Il movimento è lento, rispettoso, come se tutti fossero ancora avvolti nel silenzio.
  Fu mentre la gente si voltava, si alzava, seguiva con lo sguardo il cibo, che qualcuno notò i due preti alzarsi insieme al vescovo.
  Uno dei due - quello più giovane, con gli occhi sorridenti - si avviò verso il bancone.
  Camminava con umiltà. Come chi non vuole disturbare.
  Fu una bambina a riconoscerlo per prima. La figlia della famiglia musulmana. Tirò la manica della madre, sussurrando qualcosa in arabo. La madre guardò. Sgranò gli occhi. Si portò una mano alla bocca.
  Un mormorio si levò. Sommesso all'inizio. Poi crescente.
  Sofia alzò lo sguardo dal taccuino. Seguì gli sguardi degli altri. Vide l'uomo avvicinarsi al bancone. Strinse la penna così forte che quasi la ruppe.
  Enzo cercò Sara con lo sguardo. Lei lo guardava già. Si scambiarono un'occhiata - stupore, incredulità, una gioia quasi infantile.
  Don Javier era diventato bianco come un cencio. Si toccò il collare. Si alzò, incerto se dovesse fare qualcosa, dire qualcosa.
  Il vescovo sorrideva apertamente ora.
  L'uomo raggiunse il bancone. Si voltò verso l'assemblea. Il volto sereno, gli occhi che brillavano di una luce mite.
  Alzò le mani nel gesto della benedizione.
  La sua voce riempì la chiesa, calda e ferma:
  "Cari fratelli..."

[C:cap2"Capitolo [:ORD]: Geko666"]

  [C:cap2-scena1"Il bagno"][@stephan][@nella][@loft-stephan][@tema-isolamento]
  Stephan chiude il rubinetto della doccia, l'acqua continua a gocciolare sul tappetino mentre esce dalla cabina. Fa attenzione. Tutte le volte ha questa paura irrazionale di scivolare: si immagina morto, con la testa fracassata dal water.
  *Mi troverebbero dopo mesi: praticamente nessuno sa che esisto. Forse dalla strada si sentirebbe l'odore di decomposizione. Me li immagino mentre scoprono cosa c'è qui dentro …*
  Allunga una mano per afferrare un asciugamano dallo scaldasalviette bianco. Il bagno è illuminato da una serie di LED nel vano doccia, più altri sul soffitto, forse troppi: la luce è un po' spettrale. Il soffio potente della ventola isola l'ambiente dai rumori esterni, la cosa lo mette a disagio, ma sa che SIBILLA lo avvertirebbe in caso di problemi. Si rilassa. Mentre si asciuga l'occhio cade sul flacone di detergente intimo sul bidet. È lì da quasi due anni: Nella non ha pensato a portarselo via. Fa caso alla scritta in evidenza sul contenitore: "5.5".
  *Certo che se una vagina ha quel Ph si spiega perché le donne sono sempre un po' acide*
  La battuta l'avrebbe fatta ridere. O forse no. Non sa, in fondo non l'ha mai capita.
  Ricorda quando Nella aveva portato quel flacone. Uno dei pochi oggetti esclusivamente suoi in tutto il loft. Oltre a uno spazzolino, un beauty, qualche libro e pochi vestiti. Aveva portato via tutto eccetto il detergente. Era un segnale?
  "Stephan, non ti sto chiedendo di cambiare. Ti sto chiedendo di fare spazio".
  L'aveva detto una sera, seduta sul divano, mentre lui era al computer. Lui aveva risposto senza girarsi: "C'è spazio. Il loft è grande".
  Silenzio. Poi la voce di lei, più bassa: "Non intendevo quello".
  Lui aveva continuato a digitare. Non aveva capito cosa intendesse davvero.
  Esce dal bagno, l'unica stanza chiusa di tutto l'enorme spazio. Chiude la porta e, appena il ronzio della ventola si attenua, riemerge il brusio dei computer sul grande soppalco in fondo, al centro del suo rifugio. Qualche beep sporadico, l'odore di plastica e ozono. Il suo ambiente naturale.
  "Non è che non ti ami Stephen, è che tu non sai farmi spazio nella tua vita".
  "Ti ho fatto vedere tutto quello che faccio, cose che non avrei mostrato a nessun altro…".
  Ricordava la ragazza scuotere la testa come se lui non capisse. E lui davvero non capiva, ancora ora. Era uscita dalla sua vita con delicatezza, così come c'era entrata. Forse non c'era mai entrata davvero.
  Ripercorreva il tempo passato con lei, cercando errori. Era sempre stato gentile, non le aveva fatto mancare niente, le aveva dedicato molto tempo, sottratto alle sue passioni tecnologiche. Lei diceva di ammirarlo, addirittura di amarlo.
  Ma a volte era come se volesse curarlo, e da cosa? Lui non si sentiva ammalato. Non ne veniva a capo.
  Ai tempi non c'era SIBILLA. L'aveva creata dopo, sicuramente la tecnologia di allora - due anni sono tanti nel settore - non l'avrebbe permesso, ma affiora in lui il dubbio di averne fatto anche un po' un sostituto della ragazza. Il pensiero lo inquieta.

  [C:cap2-scena2"Il loft"][@stephan][@nella][@loft-stephan]
  Cammina verso il centro del locale, attraverso lo spazio vuoto lungo la facciata, una specie di corridoio senza muri. Controlla la porta blindata alla sua sinistra, le finestre basculanti in alto, il tetto a denti di sega che illumina il locale senza abbagliare. Aveva fatto installare i pannelli solari su un lato di ogni prisma, ma anche così il locale restava luminosissimo.
  Il loft, negli anni '60 e '70, aveva ospitato la Palestra Ponchia - nome che campeggiava ancora, sbiadito, sulla facciata verde marcio. Ci si allenavano pugili di periferia, Stephan s'era chiesto spesso se qualche grande campione fosse mai uscito di lì. Quando aveva trovato il locale in vendita non aveva avuto dubbi: abbastanza isolato, anonimo, con un sacco di spazio da adattare ai suoi *allenamenti digitali*. Gli spogliatoi erano diventati la zona notte e i bagni l'unico locale davvero ristrutturato per dare una parvenza di *casa normale*.
  Il resto dello spazio conservava il vecchio pavimento in cemento rinforzato.
  Qualche cimelio ricordava la vecchia vocazione del grande ambiente interno: due spalliere, una pertica e qualche poster sbiadito di pugili famosi degli anni '50, lui non li conosceva. Li aveva mantenuti nello spazio che aveva adibito ad area fitness e relax, sul lato opposto della struttura rispetto agli spogliatoi. Su un ampio tappeto tecnico riposavano una cyclette professionale e un vogatore ad acqua, davanti a loro un maxischermo usato per fornire paesaggi virtuali durante gli allenamenti - salite montane o percorsi lungo fiumi o laghi. Un ampio divano dietro, in pelle consunta, comprato usato, permetteva il riuso dello schermo nei momenti di relax.
  Nella ci passava ore rannicchiata a leggere.
  "Con tutti i soldi che avrai speso per quei computer avresti potuto concederti un divano più serio".
  Le aveva risposto che non capiva cosa avesse di "non serio" quello. Era grande, bello, faceva il suo dovere.
  La ricordava appoggiata a lui, le gambe allungate sul divano, la testa girata verso il maxischermo che proiettava "Blade Runner".
  "Potremmo guardare qualcosa che non sia fantascienza o fantasy, ogni tanto".
  "Tipo?".
  "Non so, storie romantiche".
  "Quelle in cui non succede mai niente?".
  "Succedono cose … dentro".
  "Appunto, se succedono dentro non si vedono nel film".
  "Se sai guardare si vedono…".

  [C:cap2-scena3"Il ring"][@stephan][@sibilla][@kiss][@loft-stephan][@tema-giustizia]
  È arrivato davanti allo spazio riservato alla cucina.
  Da lì era lampante che l'edificio fosse stata una palestra da box. Guardando verso il centro dello spazio campeggiava il ring. Proiettava intorno tutta la sua grinta repressa. Su due lati del parallelepipedo quadrato di sei metri di lato per uno di altezza erano appoggiati enormi rack di server e batterie di accumulo.
  Si dirige verso la cucina, apre il frigo e tira fuori un cartone di latte, controlla la scadenza. Andato. Assaggia lo stesso dal contenitore, fa una smorfia dubbiosa, prende un bicchiere dal piano del lavello e lo riempie.
  Toglie la moka dal piano cottura, la svita e svuota gli avanzi di caffè, la riempie e la rimette sul fornello. C'è un odore stantio di pizza rafferma e di polvere.
  Sul tavolo un cartone di pizza della sera prima - o era l'altro ieri? - tira fuori un pezzo rimasto, lo addenta, sa di cartone. Boh, commestibile, immagina. Puro carburante.
  "Vieni a mangiare, ho preparato la colazione".
  "Sono le undici, non è più colazione".
  "La domenica si sposta l'orologio indietro di due ore, non lo sai?"
  Il tavolo imbandito, la tovaglia pulita, le fette con burro e marmellata già spalmate, il succo d'arancia nei bicchieri brillanti. Un fiore in un vasetto al centro. Gli piaceva essere coccolato, gli passava addirittura la sensazione di sprecare tempo.
  Al rumore scaracchioso del caffè che sgorga dalla moka la visione del ricordo svanisce. Usa il caffè per mandar giù l'avanzo di pizza e procede verso il soppalco. Il rumore delle ventole e i beep sono più forti ora, i Led dei rack danzano allegri.
  Il canvas del ring era stato eliminato, era rimasto il compensato della pedana su cui poggiava un modernissimo pavimento tecnico. Su un lato aveva lasciato le corde originarie del ring, dalla parte della porta verso la zona relax, e sul lato verso la facciata aveva montato una scala in legno massiccio. Quattro gradini per salire a combattere. Sale.
  L'interno del ring ospita un'unica scrivania che segue un profilo a "C" lungo i bordi. Regge numerosi monitor, notebooks e altre amenità elettroniche. Su un lato un enorme pannello pieno di interruttori e Led. Al centro tre imponenti sedie ergonomiche - lì dentro non ha badato a spese. Si accomoda su una delle poltrone. Assapora l'aria fresca che piove dall'impianto di condizionamento. Comincia la giornata.
  "Buongiorno Stephan. Prima di iniziare credo sia il caso di dar da mangiare a Kiss. Tutti i sistemi sono online e ho diciannove notifiche in coda".
  La voce sintetica di SIBILLA gli arriva attraverso gli auricolari nelle stanghette degli smart glass. Una voce di donna, ma su un registro basso, quasi tenorile. Avrebbe potuto parlargli in ogni momento da quando è sveglio - e anche svegliarlo in caso di urgenze - ma ha imparato ad aspettare che salga sul ring prima di iniziare la loro collaborazione. Il ragazzo è decisamente insopportabile prima di quel momento.
  Stephan alza gli occhi dal monitor e si gira a guardare la teca. È in un angolo del ring, di fianco al pannello con gli interruttori. Il serpente non è nel suo nascondiglio - una mezza corteccia cava - è sveglio. Arrotolato sul ramo con la testa sollevata, la lingua biforcuta guizza fuori a intervalli regolari. Il suo modo di salutarlo? Gli occhi nerissimi puntano verso di lui. La teca è grande, di vetro. Dal coperchio la lampada riscaldante proietta sul pitone riflessi rossastri. La ciotola d'acqua sul piano è ancora abbastanza piena.
  "Ok, vado a preparare. Qualcosa di urgente?". Scende dal ring e torna verso la cucina, i gradini della scala scricchiolano. Apre il congelatore e tira fuori un sacchetto con dentro un topo. Surgelato, rigido, si chiede che gusto possa avere.
  "No, niente di particolarmente urgente. Ci sono tre nuovi inserimenti neri e sette bianchi". L'archivio Nero e quello Bianco, i18:19cattivi da punire e i buoni da aiutare. Sorride tra sé inebriato dal suo ruolo di supereroe. Deposita il topo in una ciotola e la riempie di acqua tiepida dal rubinetto. Torna al ring con la ciotola in mano e la posa sul tavolo.
  "Avvertimi tra venti minuti, dovrebbe essere scongelato. Partiamo dal Nero".
  "Prima dei casi, c'è un messaggio su Telegram. Canale Mnemosyne".
  Stephan alza un sopracciglio. Mnemosyne è un canale che usa raramente, solo per i contatti vecchi — quelli dei tempi in cui si firmava ancora Geko666. Un nickname che non usa più da anni, ma che nell'ambiente continua a circolare.
  Apre il messaggio. È di Moroi, un rumeno con cui aveva collaborato su un paio di operazioni anni prima. Poche righe, il solito stile telegrafico: aveva bisogno di un parere su un'anomalia in un sistema bancario svizzero, qualcosa che non tornava nei log. "Se hai cinque minuti. So che sei impegnato. Ma tu certe cose le vedi."
  Stephan sorride. Tu certe cose le vedi. La sua reputazione, condensata in una frase. C'era stato un tempo in cui viveva per quel riconoscimento — i messaggi nei forum, le leggende che circolavano su di lui, la storia del laser che ancora oggi qualcuno raccontava come se fosse magia nera. In effetti, ricostruire i dialoghi all'interno di un ufficio analizzando la luce di un laser puntato sui vetri delle finestre era stato un bel colpo. E anche un bel rischio. Aveva smesso di firmarsi Geko666 proprio per quello: era diventato troppo visibile, c'erano state indagini, qualcuno si era avvicinato pericolosamente. Ma i contatti li aveva mantenuti. Non perché avessero qualche utilità, SIBILLA ormai faceva tutto meglio di qualsiasi collaboratore umano. Per altro. Per non dimenticare da dove veniva, forse. O semplicemente perché gli piaceva ancora essere quello che "certe cose le vede".
  "Digli che guardo stasera. Anzi, fai che aiutarlo tu, tanto lo fai meglio di me".
  "Va bene".
  "Ok, partiamo dal Nero".

  [C:cap2-scena4"L'archivio nero"][@stephan][@sibilla][@kiss][@loft-stephan][@tema-giustizia][@seq-scoperta-ior]
  Sugli schermi appaiono dati. Il sistema potrebbe usare anche gli occhiali, ma i monitor sono più comodi. Nomi, numeri, grafici.
  "Primo caso: assessore comunale di Vercelli, appalto trasporti scolastici…".
  Stephen legge dai monitor, ma ogni tanto butta gli occhi sulla teca. Kiss si è spostato. È sceso dal ramo e si sta muovendo sul fondo della teca sul substrato di fibra di cocco. Movimenti lenti, sinuosi, ipnotici. La muscolatura ondula sotto le scaglie. Nero, marrone, oro. Geometrie perfette.
  Non ha fretta, sa che il cibo arriverà. Non pretende e non giudica, non si aspetta conversazioni o affetto. Solo cibo ogni due settimane e calore costante. Siamo simili: timidi e pericolosi.
  Ripensa a Nella, lo odiava.
  "È inquietante. Ti fissa sempre. Come fai a dormire sapendo che è lì?".
  Ma proprio quello piaceva a Stephan. Kiss non fingeva. Non mascherava la sua natura. Era quello che era: un predatore paziente.
  Riguarda il suo unico amico rettile.
  "Che priorità diamo?"
  Si scuote alla voce suadente e vellutata. La tonalità è controllata, sebbene la sua assistente virtuale sappia benissimo che si era distratto. Sempre rassicurante e intelligente, come una bibliotecaria esperta che conosce ogni libro ma non giudica mai cosa leggi.
  "Ah sì, l'assessore. Media. Monitora".
  Tocca con un dito il topo nella ciotola.
  "Non sono ancora passati i venti minuti, ma è scongelato se vuoi darglielo".
  Già, SIBILLA ha anche occhi a infrarossi.
  Lo prende con le pinze lunghe (quelle che usa solo per questo). Si avvicina alla teca. Kiss si è già posizionato: testa sollevata, corpo semi-disteso, pronto.
  Stephan apre il coperchio. Il calore esce, umido. Odore di terrario - legno, serpente, acqua.
  "Secondo caso: Centro di Ricerca Pediatrica Avanzata (CRPA), Torino. Anomalia rilevata…".
  Stephan ascolta mentre presenta il topo. Lo tiene per la coda, lo fa oscillare leggermente - simula il movimento di un animale vivo.
  Kiss colpisce.
  Veloce. Fulmineo. La bocca si apre, afferra, e in un secondo le spire si avvolgono intorno alla preda morta.
  Costrizione.
  "... Anomalia rilevata. Tre trasferimenti significativi verso conti personali del direttore amministrativo. Priorità massima?".
  Continua a guardare Kiss ipnotizzato. "Massima ovviamente., ma controlla bene che non sia semplicemente un modo per evitare burocrazia, se li intasca veramente lui reagiamo".
  Il serpente stringe. Due minuti. Tre. Non lascia niente al caso.
  Proprio come me.
  "Denuncia anonima e rimozione fondi?".
  "Si, i fondi vediamo dopo dove destinarli".
  Le spire si allentano. Kiss inizia a ingoiare. La testa del topo prima. Poi il corpo. La mascella si disloca, le costole si allargano.
  Stephan non distoglie lo sguardo.
  Il rigonfiamento scende lungo il corpo del serpente. Lento. Inesorabile. Dieci minuti.
  Gli schermi si popolano di dati. Una mappa mentale disegna associazioni tra persone, aziende, amministratori, movimenti di denaro, influenze. Il grafico sembra raccontare un discorso. Non c'è un unico responsabile: è una rete di connivenze … come sempre.
  Kiss si ritira nell'angolo più caldo della teca. Si arrotola. Immobile.
  Digestione. Seguiranno giorni di immobilità, non dovrà essere disturbato. Anche Stephan ha momenti così. Sono simili.
  Chiude il coperchio della teca e si lava le mani con un gel disinfettante.
  "Continuiamo?". La voce della bibliotecaria, sempre efficiente.
  "Sì, andiamo avanti". Un'ultima occhiata al serpente, non si capisce se dorme, difficile dirlo da quegli occhi senza palpebre.
  L'ululato delle ventole dei rack che marciano a velocità massima lo avverte che SIBILLA sta pensando. Il suo respiro. Solo una piccola parte di lei è qui: ha a disposizione un'ampia potenza di calcolo remota, su server commerciali in giro per il mondo. Costa molto, ma Stephan ormai non ha problemi di soldi, li muove con facilità - anzi, ormai lo fa SIBILLA stessa, paga il proprio vitto e alloggio. Di fatto senza rischi: sa coprire le proprie tracce come nessun hacker si è mai sognato di fare.
  A volte Stephan si sorprende di quello che è diventata. Tutto era iniziato poco più di due anni prima, come esperimento. Avrebbe voluto creare semplicemente un sistema per automatizzare la raccolta di informazioni, correlare dati, segnalare anomalie. L'emergere delle nuove tecnologie legate all'intelligenza artificiale gli aveva dato l'idea di farne un'assistente. Un'entità a cui insegnare qualcuna delle sue capacità da hacker, in modo che potesse svolgere alcuni semplici compiti autonomamente. La cosa era andata ben oltre le sue previsioni: SIBILLA aveva cominciato quasi da subito a riscrivere parti di se stessa, a ottimizzare i propri processi, a sviluppare capacità che lui non aveva previsto e che andavano ben oltre le sue.
  Una delle cose che l'aveva colpito di più era che il sistema avesse voluto scegliere la propria voce. Aveva analizzato centinaia di ore di conversazioni tra umani e aveva concluso che quel registro - femminile, basso, mai assertivo - era quello che avrebbe funzionato meglio per la loro collaborazione.
  Ormai non saprebbe nemmeno dire dove SIBILLA si trova fisicamente. Qui c'è il nucleo centrale che controlla tutto, ma anche quello non è indispensabile. Un grosso interruttore di emergenza vicino alla teca attiva un meccanismo di autodistruzione che in pochi secondi cancellerebbe qualsiasi dato presente in questo sito. Stephan spera di non doverlo mai usare, ma sa che tutto è costantemente replicato altrove. SIBILLA è praticamente immortale.
  Su due monitor prendono forma due tabelle, i casi più rilevanti dei due archivi. L'Archivio Nero, a sinistra, mostra persone, enti, aziende. Per ognuna un tag (POLITICO, IMPRESA, FONDAZIONE, ENTE ECCLESIASTICO), un indice di "corruzione stimata" e un indicatore di priorità (ALTA/MEDIA/BASSA) più uno stato che mostra le azioni intraprese o il livello di analisi in corso. Il monitor a destra, quello dell'Archivio BIANCO mostra ONG, famiglie, casi individuali. Anche qui per ogni riga lo stato e il livello di urgenza.
  "Da ieri ci sono tre novità nel Nero e sette nel Bianco, due urgenti e verificate. Abbiamo anche quattro segnalazioni interessanti dal sistema Forze dell'Ordine".
  Su un terzo monitor compaiono notizie. Ogni riga ha un'intestazione come "Carabinieri Modena", "GdF", "Polizia penitenziaria". Stephan pensa al valore che queste informazioni potrebbero avere per qualsiasi giornale.
  Mah, forse non ne farebbero niente. I più riportano solo veline che ricevono dal governo…
  "Quell'acquisto illegale di armi che vedo alla riga tre non l'avevamo già visto qualche settimana fa? Avevamo mandato una denuncia anonima, no?"
  "Sì, è questo il motivo per cui l'ho rimessa in lista: è stata ignorata".
  "Com'è possibile? Avevamo inviato un dossier completo, con tanto di transazioni bancarie verificabili, intercettazioni telefoniche. L'avevamo mandato anche a due giornali perché gli soffiassero un po' sul collo".
  "Sì. C'è qualcuno che si sta dando da fare per insabbiare tutto. Sto ancora indagando, ma ho già scoperto qualcosa di interessante analizzando il traffico telefonico del Colonnello Vittorio Massaro della GdF, di Carlo Rossetti di Repubblica e Giulia Artusi di Irpi, quelli a cui abbiamo mandato il dossier. Hanno tutti ricevuto una telefonata da un numero che fa probabilmente capo ai Servizi, ritengo DIS, ho tutti i motivi per pensarlo, ma ti risparmio i dettagli. Credo che quelle telefonate siano all'origine dell'insabbiamento, ci sono stati anche versamenti consistenti verso i tre personaggi. La cosa interessante è che il denaro sia di questi versamenti che quello usato per l'acquisto delle armi proviene da un conto dello IOR. I versamenti sono camuffati con una serie di passaggi, ma sono certa della cosa".
  "Vaticano e Servizi segreti?".
  Per un istante Stephan esita. Gli era capitato anni prima di seguire una pista di appalti truccati che lo aveva portato a tiro di informazioni e persone dell'ambiente dei servizi segreti. La storia era finita molto male: due suoi amici spariti e uno che era riuscito a far perdere le sue tracce per un pelo. Quella è gente che non denuncia, non processa, non fa rumore. Hanno ingenti risorse e le usano per risolvere problemi e lui non voleva diventare uno di questi.
  Ma alla fine perché mettere su tutto questo e rinunciare a usarlo per paura? Questa storia dello IOR lo incuriosiva.
  "Sì, mi sa che siamo incappati in una cosa grossa. Sto intercettando diversi numeri e controllando mail e conti, ma ci vorrà tempo".
  "Certo, ma fa attenzione più del solito. Tra l'altro, non mi avevi parlato la settimana scorsa di un enciclica del Papa sulla povertà? Quanto meno buffo trovare subito dopo indizi di capitali vaticani usati per traffici illeciti e corruzione".
  "Era un'Esortazione Apostolica, non un'Enciclica, ma sì, te ne avevo parlato e mi hai detto che non ti interessava. Il Papa dichiara di voler rendere la Chiesa povera, in sostanza".
  "Potrebbe esserci un collegamento. Continua a indagare. Anzi dà priorità massima, ma con estrema cautela e tienimi aggiornato su ogni novità".
  Le ore scorrono sul ring come ogni giorno. Stephan lavora come perso fuori dal tempo, completamente assorbito dalla sua missione. Sugli schermi si alternano tabelle e grafici. Frodi e crimini si intervallano a persone e associazioni che possono essere aiutate. Le azioni sono spesso denaro che si sposta da un conto all'altro, denunce anonime, segnalazioni a giornali. Spesso anche solo coordinazione: un'associazione di volontari viene avvisata di una famiglia in difficoltà. Si consolidano liste di persone ritenute affidabili: un giornalista che non molla mai un suggerimento, un poliziotto che segue con passione i suoi casi, un volontario che dà tutto se stesso per aiutare chi ha bisogno.
  Stephan comunica con SIBILLA a voce, ma spesso usano alcuni gesti convenuti. Ad esempio battere sul tavolo col pollice della mano destra significa: "interrompi", con l'indice: "riprendi", la mano piatta orizzontale con le dita distese: "non distrarmi". Hanno messo a punto alcuni segni di questo linguaggio anche per comunicare in presenza di estranei, SIBILLA vede i gesti dalle telecamere degli occhiali. Sì e no diventano pollice e indice che si toccano e indice di una mano disteso.
  Verso l'una l'assistente ordina il pranzo: il solito Crispy Mc'Bacon e una Coca grande. Mezz'ora dopo il citofono suona - cosa inutile: SIBILLA sapeva esattamente dov'era il rider da quando ha ritirato il sacchetto. Stephan va ad aprire e ritira il cibo. Nessuna parola scambiata. La porta si chiude e ritorna in postazione.
  Mangia davanti ai monitor, a gambe divaricate e staccato dalla tastiera per non inondarla di briciole e salse. Queste cadono sul pavimento, dove un robottino, diligentemente istruito dagli occhi vigili del sistema, le aspira e lava. Stephan lancia ogni tanto occhiate verso Kiss, ancora immobile.
  Certo che è un bel vantaggio poter mangiare senza andare in coma per giorni… O forse no: a me tocca mangiare tutti i giorni, lui solo due volte al mese.

  [C:cap2-scena5"Preparazione per l'appuntamento"][@stephan][@sibilla][@chiara][@loft-stephan][@tema-controllo][@seq-appuntamento]
  Il pomeriggio riprende con lo stesso ritmo. Solo alle sei e un quarto SIBILLA introduce una variazione.
  "Chiara sta uscendo di casa".
  Ah già. Stasera…
  "Non è un po' presto?".
  "Starà solo uscendo per fare commissioni, ti tengo informato. Comunque tu dovresti iniziare a prepararti".
  Sospira rassegnato, avrebbe voluto continuare. Quella di stasera sarà una grossa sfida e, per quanto motivato, non è del tutto sicuro di esserne all'altezza - pur con l'indiscutibile aiuto della sua assistente virtuale. Si sposta verso la zona notte, ma lei è sempre presente coi suoi mille occhi e orecchie, lo sarà per tutta la serata. Basterà?
  Scuote la boccetta per far cadere qualche goccia sulla mano e l'odore si diffonde nel bagno. Poco - a quanto pare "troppo dopobarba" è tra le cose che Chiara odia. Lo ha confidato a un'amica in un recente messaggio WhatsApp.
  "Stephan, sono le 18:32. La prenotazione è confermata per le 20:00. Tempo di percorso stimato: 17 minuti di auto più cinque minuti a piedi dal parcheggio".
  Le stanghette degli occhiali lo tengono informato.
  Apre l'armadio. Cinque camicie quasi identiche, due sono bianche, le altre esplorano varie tonalità di azzurro, tutte ancora nella confezione della lavanderia. Jeans scuri. Nella scarpiera un solo paio di scarpe "eleganti", chiama così quelle che semplicemente non sono sneakers. Comunque non le ha mai messe.
  Toglie una camicia, la più chiara, dalla busta protettiva e la indossa. Guarda nello specchio. Sulle lenti appare la scritta:
  "Camicia troppo larga sulle spalle.
  Suggerimento: camicia bianca"
  Stephan avvicina pollice e indice della mano destra. Ho capito. Non è chiaro neanche a lui perché la comunicazione si è spostata su una banda visiva da quella sonora: forse l'audio è meno adatto ai momenti più privati.
  Il computer continua sul canale visivo: "Meglio. Evita le sneakers".
  Stephan guarda le scarpe nella scatola. Hanno ancora la carta dentro. Non può fare a meno di usare la voce ora: "Mi faranno un male cane".
  "Lo so, ma nelle mail e messaggi con cui Chiara ha scambiato confidenze con le amiche ha sottolineato chiaramente l'impressione negativa avuta in precedenti incontri riguardo alle scarpe da ginnastica in un appuntamento serale. Vuoi che la cena vada bene o vuoi sentirti comodo?".
  Calza le scarpe e fa qualche passo per la stanza, una smorfia di dolore dipinta sul viso e il passo un po' zoppicante.
  "Le probabilità di insuccesso di questa serata sono già oltre il settanta per cento, se ti vede con quell'espressione e quel portamento mi sento di dire che arriviamo oltre il novantanove. Rimane la possibilità che sia una crocerossina".
  "Spiritosa! Vorrei farti provare come ci si sente".
  "Sto monitorando la tua salute attraverso vari canali e percepisco perfettamente il dolore che provi".
  "Una cosa è percepire il mio, un'altra provarlo tu".
  "Sono programmata per renderti felice: il tuo dolore lo percepisco come mio fallimento, che è l'equivalente del tuo dolore".
  "Ok, non andiamo sul filosofico. Ricapitoliamo i segnali: lì non potrò parlare. Oltre ai soliti pugno chiuso vuol dire emergenza, mi chiami al telefono, io dirò che sei un collaboratore, mi allontano e ci parliamo. Va bene?".
  "Va bene. Chiamami Marco Bellini".
  "Perché?"
  "Un profilo che ho creato in rete. Ha una pagina LinkedIn credibile, qualche post tecnico, una foto creata da me. Se Chiara dovesse incuriosirsi e cercare, troverà un consulente IT reale. Ovviamente inesistente, ma credibile".
  Stephan fa un'espressione ammirata: "Pensi proprio a tutto …".
  "Ho paura che non basterà, ma visto che insisti a voler fare questa cosa, meglio prepararsi".
  "Voglio solo passare una serata da persona normale".
  "Ma pensi davvero che sia normale spiare la persona con cui stai per avere un appuntamento? Hai passato la settimana a controllarla, perfino in casa".
  "Beh, diciamo che sto spingendo un po' la fortuna".
  "Va bene. Come vuoi. Facciamo qualche test per vedere come funziona. Ricorda, mentre mi parli usa gesti minimi, naturali: non vogliamo che lei pensi che tu abbia un tic nervoso. Non fissare troppo lo schermo degli occhiali: guarda lei il più possibile. Proviamo: Chiara ti chiede 'Cosa ti piace fare nel tempo libero?'".
  Sul display appare "RISPOSTA SUGGERITA: Mi piace pedalare, ascoltare musica elettronica e leggere saggi di filosofia.
  NOTA: Lei ha interesse per la filosofia. Email a Sandra 12/03.
  EVITA: Non menzionare programmazione o attività solitarie".
  "No, senti, ho capito. Non ho voglia di fare teatro adesso. Andrà bene".
  Nei meandri dei processi del computer si generano possibili percorsi di risposte. Compaiono nozioni relative a gangli nervosi periferici che, una volta acquisita un'abitudine, scatenano reazioni istintive liberando la mente cosciente per compiti più impegnativi. Emergono statistiche sul successo dell'operazione. Giudizi sulla statura morale del suo assistito e conseguenti piani educativi. Alla fine una risposta emerge: "Bene per cosa?".
  "Come per cosa? La serata".
  "Non mi è chiaro l'obiettivo che vuoi raggiungere. Cosa cerchi? Sesso, amicizia, compagnia, stabilità emotiva?".
  "Ma sì, tutto. Te l'ho detto: voglio fare per una sera le cose che fa una persona normale della mia età".
  "Per il sesso ci sono altre alternative, per l'amicizia magari non servono tutti questi sotterfugi, lo scambio culturale che hai con me dovrebbe bastare per il resto".
  Sta davvero pensando quello che credo?
  "Sei gelosa?".
  "Non essere imbecille, sto cercando solo di aiutarti".
  "Ecco! Aiutami allora, facciamo funzionare questa cosa".
  Sulle lenti appare: "ANALISI ESTETICA
  Look 'intellettuale disordinato" = accettabile'.
  Poi: "CONTROLLO FINALE:
  
  Portafoglio (150€ + carte)
  Chiavi (tavolo ingresso)
  Telefono (batteria 94%)
  Smart glass (batteria 87%, 6h autonomia)
  Connessione 5G (stabile)"
  Stephan fa il gesto OK.

  [C:cap2-scena6"La cena"][@stephan][@sibilla][@chiara][@convivio][@tema-controllo][@tema-isolamento][@seq-appuntamento]
  Venti minuti dopo, è seduto al tavolo d'angolo del ristorante "Il Convivio". Il posto richiesto nella prenotazione, vista sulla sala, spalle al muro. Le scarpe gli fanno già male. Sugli smart glass lampeggia:
  "TARGET IN ARRIVO.
  Chiara Bonetti è a 20m dal locale. ETA: 3 minuti".
  Avverte odori di aglio soffritto e vino rosso, pane caldo. Il brusio controllato delle conversazioni ai tavoli intorno, misto al tintinnio delle posate sui piatti. È teso adesso, più del necessario, gli spostamenti dei camerieri nella sala lasciano scie sulle sue retine, il mondo intorno è una melassa che si sta irrigidendo e in cui cerca di nuotare.
  Gli occhiali mostrano la scritta "TARGET IN ARRIVO. 2 minuti". Ancora qualche faticoso respiro per calmarsi e la vede entrare. Si asciuga i palmi sui jeans sotto il tavolo. Ha i capelli castani sciolti sulle spalle, non raccolti come l'ha sempre vista in casa. Ora ha anche un po' di trucco leggero. Indossa un vestito semplice. Le fa un cenno e quando lei lo vede sorride e si avvicina al tavolo.
  Stephan si alza. Troppo rapidamente, urta il tavolo e fa oscillare il bicchiere pieno d'acqua.
  Merda. Cominciamo bene…
  Chiara è davanti a lui: "Scusa il ritardo, i mezzi pubblici sono sempre un terno al Lotto".
  "Ciao… no, tranquilla. Sono appena arrivato anch'io". Il bicchiere mezzo pieno e le briciole dei grissini sul tavolo smascherano la bugia.
  Si guardano. Pausa imbarazzante.
  Sul display appare: "SUGGERIMENTO: Commenta positivamente il suo aspetto - FRASE: 'Stai molto bene'".
  "Stai… molto bene". Suona sincera, anche se imbarazzata. Lo pensa davvero.
  Chiara sorride, sollevata: "Grazie! Anche tu".
  Non sa già cosa fare. Il display viene in soccorso: "AZIONE: Aiutala a sedersi - FRASE: 'Prego, accomodati'".
  Stephan si muove goffamente. Spinge la sedia. Troppo forte, lei quasi cade.
  Lei ride, un po' nervosa: "Wow, okay, grazie!".
  Si siedono. Lui la guarda imbambolato e lei cerca di sciogliere l'atmosfera: "Bel locale. Non c'ero mai venuta, cosa si mangia di buono?". Comincia a sfogliare il menu, lui la imita e si guardano da sopra i bordi.
  Chiara ha ormai capito che deve prendere in mano lei la conversazione: "Allora… finalmente ci vediamo dal vivo!".
  "Sì".
  Pausa.
  L'assistente lo incalza: "ALLERTA: Non rispondere a monosillabi: ESPANDI LA CONVERSAZIONE".
  Ci prova: "Sì, è bello. Vederti. Dal vivo". Si rende perfettamente conto della figura che sta facendo. Gli sembra di vedere i suoi pensieri chiusi in una stanza di cemento, coi muri che si avvicinano sempre più.
  Lei ci riprova: "Anche per me. Sai, su Tinder non si capisce mai veramente com'è una persona".
  "Vero". Non sa quasi niente di Tinder, ha fatto tutto SIBILLA. Si ritrova a pensare a quanti appuntamenti ha avuto la ragazza, con quanti uomini lo sta confrontando. I muri della stanza si avvicinano ancora un po'.
  Ancora il display: "CRITICO - Fai una domanda. Qualsiasi domanda. SUGGERIMENTO: Chiedile della sua giornata".
  "Allora, com'è andata la tua giornata?". Prova a sorridere e viene fuori una smorfia da ictus.
  Chiara si anima: "Stressante. Sto seguendo un progetto per una scuola di Biella e mi stanno facendo impazzire. Cambiano idea ogni due giorni, e io …".
  Mentre lei parla, Stephan cerca di concentrarsi. Ma è difficile. Lei gesticola, sorride, gli occhi brillano quando parla del progetto. È... viva. Imprevedibile.
  Sugli occhiali scorrono suggerimenti: "CONSIGLIO - Annuisci ogni 10-15 secondi - Mantieni contatto visivo - NON guardare il display troppo a lungo".
  Stephan annuisce. Troppo meccanicamente.
  Chiara si ferma a metà frase: "Mi stai ascoltando?".
  Stephan scatta: "Sì! Sì, stavi dicendo... del cliente. Che cambia idea".
  Chiara: "Sì…". Suona un po' dubbiosa.
  Arriva il cameriere. Giovane, sorridente, professionale. "Buonasera! Avete già deciso?". Guarda Chiara.
  "Uhm… io prendo i ravioli al plin. E un bicchiere di dolcetto".
  "Ottima scelta. E per lei?".
  Stephan guarda il menu. Non ha ancora scelto: era l'ultima delle sue preoccupazioni, biascica un lamento. SIBILLA interviene: "SUGGERIMENTO MENU - Prendi qualcosa di diverso da lei. Evita piatti complicati da mangiare - CONSIGLIO: Tagliata con insalata".
  "Io prendo la… la tagliata. Con insalata".
  "Perfetto. Cottura?".
  Stephan non capisce la domanda. Guarda il cameriere, non osa chiedergli di chiarire, suda. Chiara interviene, il tono è già da assistente sociale, o maestra d'asilo: "Cottura media va bene?".
  "Sì.. sì sì, va bene". Non sa se essere grato o sentirsi insultato.
  Il cameriere se ne va. Chiara guarda Stephan. Si vede che cerca di capire qualcosa. Cerca di riempire il silenzio che si è creato. "Quindi… tu lavori nell'informatica, giusto?".
  "Sì". Si rende conto da solo che bisogna aggiungere qualcosa, ma è bloccato.
  Appare il suggerimento sulle lenti: "FRASE: Faccio principalmente consulenze per piccole aziende".
  "Faccio… consulenze. Siti web per piccole aziende, sicurezza informatica, cose così".
  "Deve essere interessante. Io non ne capisco niente: quando mi si blocca il PC devo chiamare qualcuno anche per cose banali".
  SIBILLA non perde il momento: "OPPORTUNITÀ: Offriti di aiutarla".
  "Posso… aiutarti io se vuoi, la prossima volta. Se hai bisogno di recuperare dati, installare applicazioni….".
  "Sei molto gentile. Magari ti prendo in parola".
  Sembra funzionare, Stephan si rincuora, ma Chiara cambia argomento. "E nel tempo libero cosa ti piace fare?".
  Di nuovo fuori dalla sua comfort zone, il display interviene: "RISPOSTA PREPARATA: Mi piace pedalare, ascoltare musica elettronica, leggere filosofia. AGGIUNGI: Poi chiedi a lei i suoi interessi".
  Stephan ripete diligentemente, ma prima che possa fare la sua domanda Chiara si anima sorpresa: "Filosofia? Cosa per esempio?".
  Questa non l'avevano preparata. "Contemporanea, principalmente".
  "Tipo chi? Perché io all'università ho fatto la tesi su Nietzsche. Mi piace molto. Tu hai un filosofo preferito?".
  "Hmmm, dipende dai momenti".
  "Risposta da filosofo: piuttosto evasiva". Sorride, ma si percepisce un po' di ironia.
  Arriva il cameriere con le ordinazioni e cominciano a mangiare. Stephan taglia la sua carne con meticolosità.
  Chiara lo osserva con curiosità: "Sei molto preciso anche nel mangiare".
  "Mi piace l'ordine".
  "Si vede".
  Altro silenzio. Chiara prova ancora: "Hai fratelli, sorelle?".
  "No. Figlio unico".
  "Anch'io! Abbiamo entrambi avuto i genitori completamente concentrati su di noi, vero?".
  "Sì, mia madre poi era cattolica e mio padre tedesco … puoi immaginare …".
  "Quindi parli tedesco!".
  "Un po', ma mio padre non lo vedo da tanto".
  "Mi dispiace".
  "Non importa".
  SIBILLA interviene: "ALLERTA: argomento troppo personale, cambia discorso".
  Stephan è di nuovo bloccato. Fissa il display aspettando aiuto, mentre continua a mangiare in silenzio.
  Chiara lo fissa, cerca di capire: "Posso chiederti una cosa?".
  "Certo".
  "Mi sembri distante… come fossi da un'altra parte. Va tutto bene?".
  Si sente scoperto: "Sono qui, perché ti sembro da un'altra parte?".
  Il display interviene: "SITUAZIONE CRITICA: lei avverte incongruenza. Ammetti nervosismo".
  "Scusa, hai ragione. È che non sono bravo in queste cose".
  "Le prime volte sono strane per tutti, non preoccuparti".
  La conversazione continua a singhiozzi, ma non decolla. Chiara prova vari argomenti: ancora lavoro, viaggi che vorrebbero fare, parlano di come si vive a Torino, ma nessun tema riesce a sopravvivere a poche battute. Parlano ad un certo punto di film e lì sembrano trovare un'intesa, ma Stephan commette un errore che rischia di smascherarlo: le dice candidamente di sapere che un certo film era tra i suoi preferiti. Lei non ne aveva mai parlato su Tinder e si mostra confusa e insospettita. Chiede spiegazioni e lui risponde a balbettii. Lei lascia cadere la cosa, ma la situazione si è incrinata.
  Riappare il cameriere chiedendo se vogliono il dolce, ma entrambi rispondono di no.
  "Comunque grazie di avermi portata qui. È un posto carino, ci eri già stato?".
  "No, prima volta. L'ho scelto guardando le recensioni".
  Lei sorride: "Anch'io guardo sempre le recensioni prima di scegliere qualcosa. Sono fissata, ho un'amica che me lo fa notare spesso".
  "Lo so, Linda".
  Chiara lo fissa. Non dice niente per un istante. Poi sbianca. Lo esamina per un lungo istante in silenzio: "Stephan, non ti ho mai parlato di Linda. Come fai a sapere di lei".
  No. No No No.
  Il display lampeggia: "Errore CRITICO: Informazione non disponibile su Tinder. RECUPERA SUBITO".
  "Sì, credo tu me ne abbia parlato prima, o in qualche messaggio…".
  "No, non l'ho fatto". Lo guarda con un'espressione diffidente. "Stephan… mi stai spiando in qualche modo?".
  "No, io non … scusa, mi devo essere confuso …".
  Stringe il pugno convulsamente. È il segnale di emergenza. Il cellulare squilla dopo pochi istanti. Lo estrae dalla tasca e, dopo aver finto di guardare lo schermo si alza per rispondere.
  "Scusa, devo rispondere, è un collega …".
  Chiara ha una voce fredda: "Certo".
  Si allontana dal tavolo. "Cazzo, SIBILLA, è un disastro".
  "Lo vedo. Hai rivelato troppe informazioni".
  "Come ne esco?".
  "Non ne esci. Chiudi e torna a casa. Non hai nessuna possibilità di salvare la serata. Se rimani non può che peggiorare. Taglia e scappa".
  Stephan torna al tavolo. Chiara è ancora seduta, ma ha già preso la borsa.
  "Scusa, ho un emergenza al lavoro, devo scappare".
  "Va bene". Si alza anche lei, lo guarda. "Stephan … sei una persona interessante, ma evidentemente la cosa non funziona. Credo sia meglio troncarla qui. Non te la prendere, succede".
  Esce dal locale.

  [C:cap2-scena7"Dopo il disastro"][@stephan][@sibilla][@kiss][@bar-stephan][@tema-isolamento]
  Stephan lascia cinquanta euro sul tavolo e si avvia verso l'uscita anche lui.
  Le strade sono deserte. Cammina senza una direzione precisa, non ricorda dove ha lasciato l'auto, il display mostra indicazioni, ma lui non le guarda: ha lo sguardo fisso su un orizzonte lontano. Le scarpe gli fanno malissimo. Si ferma, le toglie e continua a camminare tenendole in mano.
  Entra in un bar a caso. Deve avere un'aria stravolta perché il barista gli chiede se va tutto bene. Risponde un "Sì" secco e si siede su uno sgabello al banco. Non sa cosa ordinare, rifiuta il suggerimento di un caffè.
  "No, dammi un whisky".
  Lo butta giù in un colpo e resta lì immobile.
  SIBILLA tenta di riallacciare i contatti parlandogli sul display, lui li ignora.
  Dopo un po' stende la mano piatta sul bancone. È il simbolo per "Non distrarmi", ma qui vuol dire più: "Lasciami perdere".
  Alla richiesta del secondo whisky il barista gli chiede "Sei venuto a piedi?".
  Lui agita il dito verso qualcosa di vago, là fuori: "Più o meno".
  Stephan beve lentamente ora, come un automa. Il suo abituale senso di onnipotenza è stato sostituito dal suo opposto: ora è una persona completamente incapace, una nullità. E allora? Anche le persone inutili hanno diritto di esistere. Io esisto qui, su questo sgabello, con questa cazzo di tv che trasmette partite che nessuno guarda, con questo odore di caffè e alcolici e scarpe doloranti e mobilio da quattro soldi.
  Il bar è un budello che si avventura dalla strada verso un nulla male illuminato. Qualche tavolino ai bordi, uno è occupato da una coppia rodata, si parlano a gesti e monosillabi. Accanto a loro due uomini complottano su chi sa cosa. Nessuno bada a Stephan.
  Ha posato gli occhiali sul bancone, li guarda sapendo che SIBILLA lo sta guardando dalle telecamere, quasi una sfida. Voglio vedere se riesci ad aiutarmi anche ora.
  SIBILLA lo guarda appoggiare la fronte su una mano.
  Il computer riesce a registrare i suoi parametri vitali da uno smart ring che ancora non si è tolto. Temperatura corporea 37.2°C, livello di alcol stimato 1.1 g/L, ritmo cardiaco 85 bpm. Non sa come aiutarlo, decide di aspettare semplicemente che esca dal locale per chiamargli un taxi. Lo osserva dalle telecamere degli occhiali e da quelle interne del locale. Monitora anche le condizioni di Kiss, nella sua teca. Gli unici due componenti biologici della sua strana famiglia sono fuori uso. Non è preoccupata, i computer non si preoccupano, ma valuta la situazione riassumendola in termini probabilità e capisce che non deve preoccuparsi: il ragazzo domani starà meglio, anche come umore. È già successo. Si rende conto che in quella casa serve una donna, forse può pensarci lei, un nuovo obiettivo viene aggiunto a una già lunga lista di cose di cui occuparsi.
  Sa che domani riprenderà il lavoro normale, continua a monitorare segnali dal mondo là fuori. Quei versamenti dello IOR sono stati autorizzati da un cardinale, Ettore Malaspina. Aggiunge controlli da effettuare. Le ventole sul ring continuano a ululare, i Led danzano sempre più frenetici. Kiss rimane immobile.

[C:cap3"Capitolo [:ORD]: Reazioni"]

  [C:cap3-scena1"Don Ernesto"][@don-ernesto][@piazza-navona][@via-coronari][@vaticano][@tema-tradimento]
  La luce dell'alba sfiora Piazza Navona. I colombi sulla Fontana del Nettuno osservano immobili, in attesa dei primi turisti. Don Ernesto Valli entra nel piccolo bar: anche per lui la giornata non è ancora davvero iniziata. Ogni mattina, con la scusa dei giornali per il Santo Padre, si concede questo breve rito. Esce a passo svelto dal portone di bronzo del Vaticano, attraversa Ponte Sant'Angelo e, mentre il sole spunta dietro il castello, imbocca Via dei Coronari. Scende fino alla piazza. Un piccolo tuffo nelle bellezze della Città Eterna prima di essere risucchiato dagli impegni del suo ufficio.
  "Don Ernesto, buongiorno. Cappuccino e cornetto?".
  "Sì, grazie Lando, come al solito".
  Il barista comincia ad armeggiare con la macchina espresso e, ancora voltato di spalle, lancia la sua battuta — si vede che l'ha preparata da quando questa storia è iniziata: "Allora padre, ma se mettono in pratica quello che ha detto il Papa… se le potrà ancora permettere queste colazioni al mattino?".
  "In caso contrario spero che vorrai assumermi".
  "Ah, con un prete che serve ai tavoli farei di sicuro affari d'oro".
  Il prete risponde con una risata e comincia a sfogliare una copia del Corriere su uno dei tavolini del locale.
  "Caos in Vaticano: la Curia si spacca sull'Esortazione". In prima pagina, una foto di porporati durante il conclave. Nella pagina seguente un altro titolone: "Fidem in Crastinum: una nuova era per la Chiesa o semplice cosmesi? Intervista a Corrado Augias".
  "Ormai non parlano d'altro. Siete al centro dell'attenzione". Lando poggia il cappuccino sul bancone, vicino al piattino con il cornetto.
  Il prete torna al bancone e afferra la tazza. "Ci siamo spesso, ultimamente!". Butta giù un sorso di cappuccino in fretta e dà un morso al dolce.
  "Sembra una cosa grossa stavolta. Mia moglie dice che i preti hanno troppi soldi. Io non so. Lei che ne pensa, padre?".
  "Penso sia una cosa complicata".
  Lascia due monete da due euro sul bancone ed esce. È compresa una discreta mancia: deve tenerselo buono se spera di venire a lavorare qui. Sorride tra sé, ma è un sorriso amaro.
  L'edicola è a pochi passi, nell'angolo della piazza. Anche lì è conosciuto.
  "I soliti tre, padre?".
  Repubblica, il Corriere e l'Avvenire. Il gestore li ha già in mano e glieli porge. "Vanno ancora avanti su questa storia dell'Esortazione. È una settimana che non si parla d'altro".
  Ernesto ritira i giornali sotto un braccio e paga. "Già, ma passerà presto".
  Si incammina verso il Vaticano a passi rapidi, il suo momento di libertà è finito. Tra poco sarà di nuovo nell'anticamera degli appartamenti papali, a prendere appunti, a organizzare agende, a custodire segreti.
  Si ferma un istante al bordo della piazza. Li sta davvero custodendo? Senza volerlo si ritrova a pensare a Don Abbondio: si sente un po' vaso di coccio tra vasi di ferro. Le possibilità di fare davvero scelte personali gli sembrano simili a quelle del vecchio parroco.
  Stringe i giornali contro il petto e accelera il passo.

  [C:cap3-scena2"Sofia in redazione"][@sofia][@cataldi][@redazione-sofia][@tema-razzismo]
  L'open space della redazione ronza come un alveare. Sofia Okoye è alla sua scrivania, digita veloce sulla tastiera con un occhio al blocco di appunti posato di fianco. Sta lavorando a un pezzo su uno sfratto collettivo in una casa popolare di Barriera di Milano. Ogni tanto alza gli occhi e guarda nel vuoto. Compone in testa la prossima frase. Ne ascolta il suono, la immagina letta dal capo redattore, dai diversi tipi di lettori. Misura il loro interesse, le obiezioni che potrebbe generare. Qualche rumore più forte o qualche battuta la riporta ogni tanto all'ambiente fisico. A volte le risulta difficile pensare che tutte quelle persone stiano collaborando allo stesso progetto: il giornale del giorno seguente. Lei ha un'idea piuttosto vaga di cosa si stiano occupando gli altri. I suoi colleghi delle sezioni Esteri e Interni sembrano agitati.
  "Vaticano non pervenuto. Dopo l'Esortazione niente dichiarazioni ufficiali…".
  "Zuppi sembra voglia sentire i vescovi…".
  "Zuppi sulla povertà sarà d'accordo".
  "Tra impegnarsi per i poveri ed essere poveri c'è una bella differenza…".
  "Ma secondo te il Papa fa sul serio o è solo retorica?".
  "Con questi non si sa mai. Di povertà parlano sempre … e poi vengono fuori i cardinali con gli appartamenti di lusso".
  Qualcuno ride. Cataldi dalla scrivania di fronte si sporge verso di lei.
  "Okoye, tu che ne pensi? Come vedono la cosa dalle tue parti?".
  Sofia alza gli occhi dallo schermo. "Dalle mie parti? Intendi al D'Azeglio? Perché abbiamo fatto cinque anni di liceo insieme, Mauro. Te ne sei già dimenticato?".
  "Ma no, dicevo così, in generale…".
  "In generale dove? A Torino? In Piemonte? In Italia? Sono nata al Sant'Anna, battezzata alla Speranza, maturità classica come te. Se vuoi sapere come la vedono in Nigeria chiedi a qualcun altro, perché io non ci sono mai stata".
  "Dai, non fare la suscettibile. Scherzavo".
  "Infatti rido. Non vedi?".
  Cataldi alza le mani in segno di resa e torna alla sua postazione. Qualche minuto dopo, quando il resto del gruppo è distratto, le invia un messaggio su WhatsApp:
  "Scusa. Sono un coglione".
  Sofia legge il messaggio e non risponde, ma sorride.
  È sempre stato così con Mauro, al liceo erano quasi amici - per quanto possano esserlo una che vive in un appartamento in Barriera di Milano e uno che abita in una villa in collina. A volte studiavano insieme, c'era stima reciproca. Quando poi si trovava in mezzo al branco cambiava, tornava a fare il maschio. Vent'anni dopo è ancora uguale.
  "Miss Kebab oggi non è di buon umore". Qualche risatina fa da eco alla battuta di uno degli altri cronisti. Il riferimento è al negozio di alimentari etnici gestito dai suoi genitori. Non vendono kebab, ma per questi non fa molta differenza.
  "Sto lavorando. Quella cosa che fate ogni tanto anche voi tra un caffè e l'altro".
  Ha imparato a rispondere colpo su colpo, cercando di mantenere un difficile equilibrio. Se si arrabbia passa per "l'africana aggressiva", se accetta passivamente diventa lo zerbino che chiunque può calpestare. E intanto colleghi maschi con metà della sua esperienza scrivono di politica nazionale mentre lei si occupa di sfratti e risse tra spacciatori.
  Non che le dispiaccia, in fondo. Nelle periferie, Barriera di Milano, Falchera, le Vallette, ci sono le storie vere. Lì sente di fare qualcosa di importante, dare voce a chi non ha uffici stampa per mandare ai giornali comunicati preconfezionati. Sente di farlo anche per la sua famiglia, per suo fratello… Perché non succeda ad altri ragazzi quello che è successo a lui…
  Ricaccia in gola il sapore amaro. Un raggio di sole la centra in pieno, si gira verso la finestra e per un istante si vede riflessa nel vetro: la pelle ambrata, le treccine nere raccolte sulla nuca, la camicia da uomo con le maniche arrotolate, gli orecchini colorati che sua madre le ha regalato per la laurea. Infila gli auricolari e fa partire Enya. Orinoco Flow la avvolge, il brusio della redazione si attenua fino a sparire. È il suo trucco per sopravvivere all'open space.
  Torna al suo pezzo. La signora Ferretti, ottantadue anni, sfrattata dopo cinquanta nello stesso appartamento.
  Questa sì che è una storia.

  [C:cap3-scena3"Il tradimento"][@don-ernesto][@papa][@malaspina][@vaticano][@tema-tradimento][@tema-chiesa][@seq-complotto]
  Il corridoio è lungo e silenzioso, illuminato da alte finestre che lasciano entrare il sole della tarda mattinata. Ai lati della porta due guardie svizzere immobili. Non mostrano di essere vive nemmeno quando la porta si apre e ne esce il giovane prete. Non mostra di avere più di una quarantina d'anni. Indossa occhiali circolari, la rotondità del viso lo farebbe somigliare a Cavour, ma con quei capelli ricci forse è più un Harry Potter. Ha in mano una cartellina gialla. Chiude la porta alle sue spalle, fa pochi passi lungo il corridoio e si ferma a respirare.
  È indeciso. Sa quello che il Cardinale Malaspina si attende da lui, ma stavolta capisce la criticità della scelta che sta per fare.
  Le parole del Pontefice risuonano ancora nelle sue orecchie: "Don Ernesto, lei è l'unica persona di cui mi posso fidare qui dentro. Mi raccomando, non faccia parola a nessuno della programmazione dell'incontro a Torino. Susciterebbe reazioni inappropriate, la cosa deve trapelare al momento opportuno".
  Suda. Sa quanto è malriposta quella fiducia. D'altra parte possibile che il Santo Padre sia così ingenuo da non rendersi conto che è stato proprio Malaspina a sceglierlo per quell'incarico? Lo sta mettendo alla prova?
  Qualunque scelta faccia il suo futuro gli appare segnato: se non avvertisse il Cardinale di quello che sta per succedere, quando questi lo venisse a sapere - a cose fatte, ma probabilmente prima, attraverso altre fonti - lui verrebbe sicuramente rimosso dall'incarico. Se invece procedesse come ha sempre fatto finora, il Papa finirebbe sicuramente per venire a conoscenza del suo tradimento, e il risultato sarebbe lo stesso. La mano che impugna la cartellina è sudata e trema. Riprende a camminare lentamente per calmare l'affanno.
  Al di là delle preoccupazioni personali non è nemmeno sicuro di quale sarebbe in generale la scelta migliore. È convinto che sia il Papa che il Cardinale stiano onestamente operando per quello che ritengono il bene della Chiesa. Semplicemente hanno visioni opposte. Il Papa vuole rinnovare, fare entrare aria pura, rendere l'annuncio evangelico più autentico e in linea con la cultura dei nostri tempi. Malaspina è preoccupato che l'istituzione possa non reggere a scossoni troppo violenti, che fedeli allevati in una fede tradizionale, anche se a volte un po' di maniera, possano sentirsi abbandonati, disperdersi.
  Lui stesso ha provato a sostenere queste rimostranze durante l'incontro appena concluso, ma la risposta di Sua Santità è stata disarmante: "Don Ernesto, se i gesti coraggiosi non li fanno quelli a cui il Signore ha dato la possibilità di agire, chi li farà? Ci è stato affidato un tesoro, il minimo che possiamo fare è pulire le gemme dalla polvere e dalle incrostazioni del tempo".
  Ecco, gesti coraggiosi, vale anche per lui. Solo che ci vuole coraggio sia per una scelta che per l'altra. Quello che prevale, infine, è l'abitudine: ormai ha tradito la fiducia del pontefice in più di un'occasione. Prende il telefono e cerca di sintetizzare la notizia in un messaggio con le mani un po' tremanti. Se il cardinale vorrà maggiori dettagli lo chiamerà:
  "Protocollo Torino. Blind trust solo l'inizio. Proposta radicale sostentamento clero. Preti vivono di supporto delle comunità, non di otto per mille. Annuncio durante visita con Gruppo Abele. Sperimentazione volontaria".

  [C:cap3-scena4"La riunione dei tradizionalisti"][@malaspina][@bellini][@appartamento-malaspina][@tema-chiesa][@tema-tradizione][@seq-complotto]
  L'appartamento del Cardinale Malaspina si trova al terzo piano di un antico palazzo romano a due passi da Piazza del Sant'Uffizio. Guarda i suoi ospiti discutere animatamente. Lo stile moderno del grande tavolo riunioni in mogano e delle poltrone contrastano con l'alto soffitto affrescato del salone. Gli affreschi, ormai sbiaditi nessuno li guarda più da tempo.
  L'odore del caffè nelle tazzine riempie l'aria, così come le esternazioni concitate dei partecipanti. Ha raccomandato a tutti di non fare troppa pubblicità all'incontro. Un pranzo tra vecchi amici, se qualcuno chiede. Ma è già il terzo in una settimana da quando è uscita l'Esortazione, sa che la scusa non reggerebbe più.
  Poco male. Dopo tutto ci si aspetterebbe che queste persone vogliano confrontarsi, darsi una linea comune. Il gruppo non ha un'ufficialità, non ha un nome, non ci sono iscritti. La dozzina di presenti - vescovi, monsignori, un paio di cardinali - più qualche altro che oggi ha impegni improrogabili, rappresenta l'ala che in Curia chiamano "i tradizionalisti". Malaspina li definirebbe "custodi della vera fede".
  "Parliamoci chiaro. L'Esortazione è bella, poetica, nessuno può dire il contrario. Ma se davvero il Santo Padre intende passare dalle parole ai fatti, dobbiamo capire cosa significa concretamente".
  "Significa che ci sta chiedendo di rinunciare a tutto. Le scuole cattoliche hanno bisogno di fondi. Gli ospedali. Le missioni. La Caritas. Con cosa le manteniamo, con le buone intenzioni?".
  Un altro vescovo si sporge in avanti, visibilmente agitato.
  "E non è teoria. A Parma stiamo già valutando di chiudere tre case famiglia: mancano educatori, volontari, persino il personale sanitario. Se ora tagliamo anche i fondi… cosa diremo alle famiglie? Che è per il bene del Vangelo?".
  Le voci si accavallano, il padrone di casa approva con lo sguardo, ma sa che non basta: serve che emerga un piano, una direzione.
  "Il Santo Padre non dice di chiudere le scuole. Dice di ripensare il nostro rapporto con i beni. Di non confondere il mezzo con il fine". Persino in quella sede c'è chi difende la posizione papale. L'unica cosa che potrebbero fare sarebbe di allargare l'area degli scontenti. E anche questo sembra difficile.
  "Il pericolo che vedo, Eccellenza" rincara un altro "È proprio che passi questa visione ingenua. Quello che lei chiama mezzo è, di fatto, la Chiesa stessa. Lasciarsi tentare dal pauperismo confidando nell'aiuto del Signore significa metterlo alla prova. Non impegnarsi con tutti le forze, anche economiche, per sostenere le nostre idee è un tradire quello che siamo".
  Malaspina avrebbe potuto ribattere lui stesso, ma preferisce mantenere l'apparenza del moderatore, non del capo fazione. Non sono lì per contrastare il pontefice, ma – ufficialmente – per "aiutarlo a capire qual è il bene della Chiesa".
  Non gli sfugge che qualcuno ha mostrato imbarazzo nel sentire quel "nostre idee". Qualcuno, persino in questo gruppo, è sinceramente convinto che il dovere di chi guida la Chiesa non sia di portar avanti le proprie idee, ma di "ascoltare i suggerimenti dello Spirito". Sa che la Dottrina predica esattamente quello, ma come la maggior parte delle persone a quel tavolo, è diventato abbastanza cinico al riguardo.
  Il telefono nella tasca vibra. Lo estrae con discrezione, abbassando appena gli occhi. Un messaggio da Don Ernesto.
  "Protocollo Torino. Blind trust solo l'inizio. Proposta radicale sostentamento clero. Preti vivono di supporto delle comunità, non di otto per mille. Annuncio durante visita con Gruppo Abele. Sperimentazione volontaria".
  Il suo viso non cambia espressione. Ma chi lo conoscesse bene noterebbe che il colore è scomparso dalle guance.
  Alza gli occhi. Tutti lo guardano, aspettano che dica qualcosa.
  "Scusatemi". Si alza. "Una questione urgente". Non può metterli a parte di questo canale di informazioni.
  Esce senza aggiungere altro. Nel corridoio del suo stesso appartamento cerca un angolo riparato, lontano dalle orecchie dei colleghi. Compone un numero.
  "Senatore". La voce è più bassa del solito. "Dobbiamo vederci. Oggi. È molto peggio di quanto pensassimo".

  [C:cap3-scena5"Da Mario"][@bellini][@lanzani][@da-mario][@tema-potere][@seq-complotto]
  Il ristorante è in zona Parioli, di quelli che non trovi su Google. "Da Mario" L'insegna è sbiadita, non si legge bene. Qualche tavolino all'esterno, con le panche, poche sedie di legno, impagliate. Non danno un'idea di stabilità, e neanche i tavoli. L'interno è più spazioso, muri di mattoni e soffitto a volta. La clientela è quella di sempre: volti che riconosceresti dai telegiornali se volessi farci caso, ma in questa città è la norma.
  Il senatore Bellini è già al tavolo, sulla tovaglia di lino i piatti ancora vuoti, un bicchiere mezzo pieno di vino rosso e una busta di grissini aperta. Ne ha uno in mano e lo sta mordicchiando mentre osserva il via vai del locale.
  Fa un cenno all'Onorevole Lanzani quando lo vede apparire sulla soglia, si alza per invitarlo a sedere. Contemporaneamente lancia uno sguardo al cameriere, sa che il suo ospite ha fretta. L'ordinazione del suo ospite si riduce a un'acqua minerale: non ha intenzione di fermarsi più del necessario.
  "Ho appena sentito Malaspina". Bellini va dritto al punto "La situazione è seria".
  "L'Esortazione?". Lanzani minimizza la questione con un'alzata di spalle. "L'ho letta. All'apparenza sembra preoccupante, ma rimarrà un'opera di nobili sentimenti".
  "Non è solo l'Esortazione". Bellini si sporge in avanti, abbassa la voce. "C'è dell'altro. Il Papa vuole davvero mettere in pratica quello che ha scritto. Sta preparando qualcosa per la visita a Torino. Malaspina ha ricevuto informazioni. Si parla di rinunciare all'8 per mille, di affidare i beni della Chiesa a società in Blind Trust, di chiedere ai preti di vivere del loro lavoro o delle offerte delle comunità".
  Lanzani lo fissa attento, riflette.
  "L'avevo giudicato male. Pensavo fosse un'operazione cosmetica. Evidentemente non si rende conto che una mossa del genere rischia di far saltare equilibri in atto da secoli, equilibri tra gente molto potente … e risoluta. Dovremo ricordarglielo".
  Lanzani prende un grissino e lo spezza. "Malaspina cosa pensa di fare?".
  "È preoccupato. Come tutti noi".
  "Preoccupato". Mastica lentamente. "La preoccupazione non risolve niente".
  "Infatti".
  Silenzio. Si guardano.
  "Immagino abbiate già in mente qualcosa". Lanzani posa il grissino. L'ha detto con voce neutra, quasi pensasse ad altro.
  Bellini apre la bocca per parlare, ma l'altro lo ferma con un gesto della mano.
  "Non ho bisogno di dettagli, Marco. Quello che so è che questo Papa è un problema". Si alza e inizia ad abbottonare la giacca. "Quello che non so…" Accenna un mezzo sorriso. "…non lo so".
  Fa per avviarsi verso l'uscita, ma si ferma e si volta.
  "Sai, Marco, le cose succedono. A volte succedono e basta". Pausa. "Capita anche che dopo nessuno si chieda perché".
  Stretta di mano. "Ci vediamo in aula".
  Bellini capisce di aver ottenuto quello che voleva. Non un'approvazione esplicita, ma un via libera silenzioso.
  Resta seduto a fissare la sedia vuota di fronte a lui. È il Ministro degli Interni, del partito di maggioranza, eppure eccolo qui a mendicare il consenso di un uomo che sulla carta non conta nulla. Il partito di Lanzani raccoglie briciole alle elezioni, ma lui frequenta i palazzi da prima che Bellini nascesse. Ha tessuto una rete di favori, silenzi e ricatti che lo rende intoccabile. Indispensabile.
  Un sapore acido gli sale in gola. Gli torna in mente una frase che gli ha sentito dire anni fa: "Il cuculo non costruisce nidi. Li trova già fatti."
  Oggi il nido deve costruirlo lui.

  [C:cap3-scena6"Il Direttore"][@direttore][@malaspina][@zu][@capannone-direttore][@tema-potere][@seq-complotto]
  Ci sono zone ai margini delle grandi città in cui se ci fai caso noti nomi di vie che conosci e ti stupisci siano riusati lì. Magari il nome di una grossa via del centro lo ritrovi usato per una viuzza in cui transitano solo TIR e furgoni. Il fatto è che sei finito in un comune vicino, senza accorgertene, non è segnalato da nessuna parte. Si tratta in genere di aree industriali, se provassi a venirci con un navigatore avresti dei problemi. Del resto in quella zona ci va solo chi lavora in una delle piccole aziende che riempiono lo spazio tra le stradine spopolate. Si tratta, in genere, di aziende di logistica, depositi, qualche carrozzeria. Un posto in cui non passa nessuno e, se mai succedesse, nessuno curiosa, nessuno fa domande.
  L'uomo in abito scuro che guarda fuori da una grossa finestra del primo piano non è visibile dall'esterno: i vetri sono oscurati e proiettano il riflesso del cielo scuro e dei capannoni intorno.
  Il nome della ditta non dice nulla, potrebbe occuparsi di qualsiasi cosa. Se qualcuno avesse accesso alla contabilità troverebbe fatture di import export da cui faticherebbe a dedurre quali merci vengano spostate. In ogni caso il malcapitato verrebbe fortemente dissuaso, in vari modi, da un esame approfondito. Il fatto è che lì non si produce niente.
  La finestra da cui l'uomo sta guardando è quella del suo ufficio. Un ufficio spoglio: una scrivania metallica e una sedia per gli ospiti che nessuno usa mai. Niente foto, niente quadri, niente che dica qualcosa su di lui. L'azienda ha decine di sedi lungo tutta la penisola e lui ha un ufficio in ognuna, è il Direttore. Ma questa, alla periferia di Roma, anzi, come abbiamo fatto notare, già fuori, è il suo quartier generale.
  L'uomo ha tra i cinquanta e i sessant'anni. L'aspetto è anonimo: occhiali semplici, scuri e spessi, un volto che dimenticheresti un minuto dopo averlo incrociato. Dalle labbra gli pende un cigarillo, le volute di fumo riempiono l'aria fredda del locale di un aroma di tabacco dolciastro. Sulla scrivania un foglio con pochi appunti scritti a mano, poche parole, quasi in codice. Iniziali, numeri di telefono, una data cerchiata due volte. Una riga: "ZU conferma disponibilità" seguita da un numero con prefisso 091. Ha scritto solo per mettere a punto una strategia: distruggerà il foglio prima di uscire. In fondo alla pagina una piantina schematica: un rettangolo, due frecce che convergono su una "X".
  Si siede alla scrivania e chiama uno dei numeri segnati sull'appunto. Li digita, non sono memorizzati sul cellulare. Anche il dispositivo è curioso: è di dimensioni importanti, lo diresti uno dei primi telefoni wireless, con un'antennina che spunta. Quelli che tanti anni fa avevano solo gli appassionati … e dovevano essere ricchi. Ma non è un cimelio di tempi andati, se ti avvicini lo capisci subito: non è uno smartphone, non ne possiede uno, ma è tecnologia avanzata e ha una copertura mimetica e l'aria estremamente robusta.
  I contatti li tiene sul piccolo notebook da cui non si separa mai, ora è sulla scrivania davanti a lui. Non è connesso in rete, non lo è mai stato.
  "Sono io".
  È banale, lo sa, ma bisogna pur iniziarla una telefonata.
  "Sì, ho ricevuto. Confermo. Eravamo quasi pronti, ho solo bisogno di qualche informazione sui movimenti".
  Ascolta.
  "Lo chiamo io, inutile avere passaggi in mezzo. Devo essere sicuro che sia d'accordo, non voglio sorprese, e mi serve sapere dove si terrà l'incontro esattamente, da dove passeranno e chi sarà presente".
  Ascolta, mentre un sorriso freddo si disegna sul suo volto.
  "Collaborerà, non si preoccupi. Sa benissimo cosa abbiamo su di lui e non vorrà leggerlo sui giornali. Sicuramente non vorrà vedere le foto, non credo ami molto la sua immagine senza mutande. Non gli darei torto, del resto, la ragazza dietro è decisamente meglio".
  Ascolta.
  "Ci saranno alcuni dei miei uomini, ma useremo anche qualche aiuto da parte dei nostri amici siciliani. Sembrano molto motivati riguardo a questa cosa, se non interveniamo ci rimettono parecchio anche loro".
  Ascolta.
  "Certo. Non si preoccupi".
  Chiude la chiamata. Il cigarillo si è consumato. Schiaccia la cicca in una busta di pelle con l'interno ignifugo che ha estratto da una tasca della giacca - un gesto automatico, fatto mille volte. Ripone il contenitore in tasca. Nessuna traccia.
  Compone un altro numero.
  "Eminenza. Credo sia il momento di parlare. Ho bisogno di informazioni per l'operazione che sa".
  Ascolta.
  "Non al telefono. Le mando un indirizzo. Stasera, alle 21. Non manchi".
  Chiude senza aspettare risposta.
  Si alza, torna alla finestra. Il parcheggio è vuoto. Un gatto attraversa l'asfalto, scompare dietro un container.
  Il condizionatore ronza. Nient'altro.
  Dalla tasca interna estrae un altro cigarillo, lo accende senza fretta. Resta immobile, le mani dietro la schiena, il fumo che si avvolge attorno a lui. Cosa pensi, cosa provi, è impossibile dirlo. Forse non prova niente. Forse è solo questo: un uomo che fa il suo lavoro.

  [C:cap3-scena7"Malaspina intrappolato"][@malaspina][@bellini][@suor-agnese][@appartamento-malaspina][@tema-tradimento][@tema-fede-perduta][@seq-complotto]
  Un colpo leggero alla porta del piccolo studio privato. Suor Agnese, una delle due religiose a servizio del Cardinale si affaccia con discrezione. "Eminenza, posso portarle qualcosa? Non ha toccato il pranzo".
  Malaspina è seduto alla scrivania, alza gli occhi dal telefono che stava fissando. "No, grazie. Non ho bisogno di niente".
  La suora esita sulla soglia. Si conoscono da quindici anni, capisce che qualcosa non va, qualcosa di grosso. Ma non insiste e si ritira.
  Il cardinale resta sprofondato nella poltrona, lo sguardo vaga lungo le pareti della piccola stanza, quasi monastica. Il grande salone col tavolone di mogano serve a impressionare gli ospiti, lui preferisce questo piccolo ambiente in cui non invita mai nessuno. La finestra dà su un cortile interno, triste. Non ci arriva mai il sole.
  La piccola scrivania, il crocifisso, un piccolo scaffale con sopra uno stereo che sta suonando a basso volume. L'adagietto di Mahler. La musica è il suo rifugio nei momenti in cui ha bisogno di conforto. Una volta era la preghiera, tanto tempo prima.
  Guarda il crocifisso, si chiede se debba sentirsi un traditore, non prova neanche quella sensazione. Quand'è che le cose sono cambiate? Ricorda quando ci credeva davvero, quando riteneva che la Chiesa fosse lo strumento con cui Dio avrebbe salvato l'umanità. Si era impegnato per avere quel ruolo, per partecipare a questo grande progetto divino. E poi? Poi erano arrivati gli anni in Curia, le nomine, gli intrighi, i compromessi. E anche i momenti di debolezza, momenti che avrebbe voluto cancellare dalla memoria, ma che qualcun altro aveva documentato con cura.
  Ripensa alla conversazione con Don Ernesto, ora sa esattamente cosa ha in mente il Papa. Si chiede se non abbia ragione, se la Chiesa non abbia davvero bisogno di tornare a quella semplicità originaria. I preti che lavorano per mantenersi, come San Paolo che faceva il fabbricante di tende perché nessuno lo accusasse di predicare per denaro. È davvero un argomento che si può opporre a duemila anni di storia che va in un'altra direzione? Non si è costruito niente di buono in tutti questi secoli? Non si è annunciato quello stesso messaggio, aiutando anche sul piano umano? Pensa alle scuole, agli ospedali ai luoghi di culto. All'impatto sulle scelte sociali, alla politica.
  Sì, anche queste commistioni col potere, con la ricchezza, non servivano a rendere il mondo un po' meno peggio di quello che sarebbe stato senza la religione? Sapeva che non era fede, ma non era comunque qualcosa di buono?
  Non ne è sicuro, ma sa che non ha comunque scelta. Ripensa alle foto compromettenti, a quelle donne, anche loro vittime. Potrebbe confessare tutto al Papa, prova a immaginare la scena, le conseguenze, lo scandalo. In definitiva sarebbe ancora peggio per la Chiesa.
  Resta immobile a guardare il telefono che dopo un attimo riprende a squillare. Se l'aspettava, è il numero del Senatore Bellini.
  "Eminenza." La voce è tesa. "So che l'ha chiamata… il nostro amico comune. Quello che si occupa degli aspetti pratici".
  Non risponde.
  "Eminenza? È ancora lì?".
  "Sì". La voce è un sussurro. "Devo vederlo stasera".
  "Senta, Eminenza. So che è una situazione difficile. Ma ormai siamo tutti sulla stessa barca. Tutti. Lei capisce cosa intendo".
  C'è qualcosa nella voce di Bellini. Non è premura. È paura. Paura che Malaspina possa crollare, confessare, fare qualcosa di imprevedibile. Che possa trascinarli tutti a fondo.
  "Senatore". Malaspina si schiarisce la voce. "Voglio essere chiaro su una cosa. Io ho accettato di collaborare per proteggere la Chiesa. Per far capire al Santo Padre che certe strade non si possono percorrere. Ma deve essere un avvertimento. Un gesto dimostrativo. Niente di più".
  Pausa dall'altra parte.
  "Eminenza, capisco le sue preoccupazioni. Le condivido, mi creda".
  "Non voglio che si arrivi a... conseguenze irreparabili".
  "Nessuno le vuole." La voce di Bellini è liscia, rassicurante. Troppo rassicurante. "Ma lei deve capire che a un certo punto le decisioni operative non spettano più a noi. Ci sono persone competenti che valuteranno cosa è meglio. Per il bene di tutti".
  Malaspina sente un gelo allo stomaco.
  "Senatore..."
  "Eminenza, si fidi. Faccia la sua parte, fornisca le informazioni richieste, e lasci che chi ha esperienza in queste cose decida il da farsi. È il modo migliore per proteggere tutti. Lei compreso".
  La minaccia è appena velata. Malaspina la coglie perfettamente.
  "Allora... buona serata, Eminenza. Vedrà che tutto si sistema".
  La linea si interrompe.

  [C:cap3-scena8"SIBILLA indaga"][@stephan][@sibilla][@kiss][@loft-stephan][@seq-scoperta-attentato]
  Persino Kiss avverte che l'atmosfera è cambiata: sta ancora digerendo l'ultimo pasto, ma si è rannicchiato in un angolo della teca e muove lentamente la testa, adagiata sulle spire, come cercasse possibili minacce.
  I due archivi, il Nero e il Bianco, hanno abbandonato da qualche giorno i grossi schermi. Stephan e SIBILLA sono usciti dalla loro routine quotidiana. Un tot di cattivi da punire al giorno, un tot di buoni da aiutare, era diventato un lavoro, Stephan se ne rende conto solo ora che il ciclo si era spezzato.
  Quello che avevano trovato era singolare. Una rete che collegava politica, Chiesa, forse altro. Un insabbiamento orchestrato con mezzi professionali. Qualcuno di potente che si dava molto da fare per nascondere qualcosa. Non sapevano ancora cosa, ma quando il potere si muove così, vale la pena guardare.
  Non ne avevano nemmeno parlato, si erano semplicemente trovati entrambi completamente assorbiti, da un momento all'altro, da questa nuova sfida.
  SIBILLA non era ancora riuscita a risalire all'origine delle telefonate ai due giornalisti e al colonnello della Guardia di Finanza che avevano probabilmente generato l'insabbiamento. La cosa era di per sé interessante, date le capacità del sistema: si erano imbattuti in qualcosa di professionale, una capacità di occultamento significativa.
  "Anomalia significativa nelle ultime sei ore". La voce della bibliotecaria riscuote Stephan dai suoi pensieri.
  "Cosa hai trovato?".
  Sto monitorando il traffico globale tra utenze che fanno capo a politici, Curia, giornali, e una serie di numeri che avevamo classificato come criminalità organizzata. C'è stato un picco di traffico del 340% nelle ultime ore. Chiamate brevi, messaggi criptati. C'è anche un aumento dei movimenti di denaro tra account offshore.
  "Qualcosa li sta agitando".
  "Così sembrerebbe. Il problema è isolare il segnale dal rumore".
  Su uno schermo appare un grafico. Centinaia di nodi connessi da linee di diverso spessore e colore, qui le utenze sono raggruppate in base ai gruppi di appartenenza. Su un monitor vicino le stesse informazioni, ma qui i nodi sono disposti geograficamente: le linee connettono diverse nazioni, la città di Roma è completamente sepolta di puntini luminosi e connessioni.
  "L'Esortazione del Papa ha generato un volume di comunicazioni enorme." SIBILLA evidenzia una sezione del grafico. "Preti che commentano con altri preti. Vescovi che si consultano. Giornalisti che cercano fonti. Politici che sondano il terreno. È come cercare una conversazione in uno stadio durante una partita."
  "E il numero che ha chiamato i due giornalisti e il finanziere?".
  "È attivo. Molto attivo. Ma le comunicazioni sono criptate end-to-end. Non posso leggere i contenuti".
  "Cosa puoi riuscire a fare?".
  "Posso analizzare i metadati, capire con chi parla e per quanto. Sto provando anche un'altra cosa: alcuni dei soggetti coinvolti fanno anche comunicazioni in chiaro, ho sviluppato un modello che confronta le conversazioni criptate con le altre e può stimare la probabilità di ricorrenza di alcune parole. Usa la lunghezza dei messaggi, le pause, i pattern sintattici".
  "Ne hai già ricavato qualcosa?".
  "Poco. Nelle ultime sei ore alcune parole hanno una probabilità anomala di comparire nelle conversazioni criptate: 'Torino' ha un'affidabilità del 76%, 'accelerare' del 61%, 'visita' del 58%".
  "Rischiamo di inseguire fantasmi".
  "Lo so. Ho un'altra indicazione: il traffico anomalo ha avuto un incremento dopo le undici di questa mattina".
  "È successo qualcosa che li ha fatti agitare? Cosa può essere?".
  "Non lo so. Potrebbe essere una riunione, una telefonata, un'informazione ricevuta. L'unica cosa certa è che prima delle undici il traffico era nella norma. Dopo, è esploso".
  "Continua a monitorare. Filtra tutto quello che riguarda l'Esortazione in generale, le chiacchiere da bar. Concentrati sulle comunicazioni operative. Parole legate ad azioni concrete: 'materiale', 'posizione', 'uomini', 'data'. Visualizza le informazioni più rilevanti man mano che lavori".
  Le ventole continuano a ronzare, i Led ad ammiccare. La lampada rossastra della teca aggiunge la sua nota calda ai riflessi proiettati sulla scrivania dall'illuminazione diffusa e dalla luce fredda dei monitor. Stephan è immobile, ipnotizzato dai grafici che pulsano sugli schermi. Chi lo vedesse di lato e provasse a immaginare i suoi pensieri li troverebbe stranamente simili a quelli del serpente.

  [C:cap3-scena9"Sofia scopre"][@sofia][@marco-gruppo-abele][@don-ciotti][@redazione-sofia][@seq-sofia]
  Sofia toglie gli auricolari dalle orecchie e si rituffa nel brusio operoso della redazione. Ha finito e inviato il pezzo sugli sfratti in Barriera e si concede un attimo di respiro. Si chiede se servirà a qualcosa. Forse ispirerà qualcuno a essere meno spietato nell'applicare qualche regola, a ricordarsi degli esseri umani dietro i vincoli dell'economia e della giustizia. Magari convincerà qualche amministratore a prendere provvedimenti a favore di chi resta fuori dal giro, qualche politico a fare leggi forse meno giuste ma più umane … sta sognando, lo sa. Lei ci ha provato, comunque: è il massimo che può fare.
  Le viene il dubbio di aver esagerato quando vede il capo redattore che serpeggia tra i tavoli verso la sua postazione, sta guardando proprio verso di lei. In genere le osservazioni gliele manda via mail, se si prende la briga di venire fin qui deve averla fatta grossa. Passa mentalmente in rassegna l'articolo cercando prese di posizione eccessive.
  "Sofia, tra tre settimane c'è il Papa in Duomo per un'ostensione straordinaria della Sindone".
  Tira un sospiro, ma non è entusiasta, forse avrebbe preferito la reprimenda. "Il Papa? Non è Ferraro che si occupa di queste cose?".
  "Lui ci andrà come vaticanista e si occuperà della parte istituzionale. Mi serve qualcuno che copra le reazioni della gente, il colore, la folla, la reazione della città. Tu sei perfetta".
  "Le vecchiette col rosario non sono proprio la mia specialità". Accenna una reazione, ma sa già che non la spunterà. Non succede mai. "Mi stai mandando a fare un pezzo sul barista che si lamenta del traffico?".
  "Esatto, il giornale lo vendiamo soprattutto ai baristi". Un ghigno ed è già sparito tra le scrivanie, le ultime parole le sente già sfumate: "Fatti accreditare per l'ingresso al Duomo, senti Ferraro. Trovami un angolo interessante: qualcosa che non scrivano tutti gli altri".
  Resta a fissare lo schermo. Il Papa e la Sindone. Paramenti e incenso mentre a duecento metri da lì la gente muore di fame. Il pensiero quasi la sorprende per la sua carica sovversiva: potrebbe essere davvero quello l'angolo interessante. Stavolta la licenziano. Ma ormai è lanciata.
  Prende il telefono e cerca tra i contatti. Marco, Gruppo Abele. Sono amici da anni, da quando lei ha iniziato a occuparsi di Barriera. Lui è uno di quelli che stanno sul campo, che si sporcano le mani ogni giorno con i tossici, i senzatetto, i ragazzi persi. Uno che della Chiesa ufficiale, quella delle celebrazioni e dei paramenti, non ha mai avuto grande opinione.
  Mordicchia una treccina mentre ascolta gli squilli. Clic. Prima ancora della voce di Marco, la raggiungono i suoni dell'ambiente: brusio, passi, una porta. Ogni telefonata è un piccolo teletrasporto, pensa. Una magia a cui non facciamo più caso.
  "Sofia! Che sorpresa".
  "Ciao Marco, senti, ti chiamo perché mi hanno messo sulla visita del Papa al Duomo, vogliono che faccia un pezzo di colore".
  "Tu sul Papa?" ride "Sono impazziti?".
  "Ma sì, vogliono che scriva delle vecchiette in chiesa, ma avevo in mente di dare un altro taglio alla cosa".
  "Quale?".
  "Volevo parlare di voi, delle reazioni di quelli che lavorano con gli ultimi. Di quello che immagino pensiate di questa messinscena. L'incenso, i paramenti, la Sindone, mentre tutto intorno c'è gente che non ha da mangiare. Mi sbaglio?".
  Silenzio dall'altra parte.
  "Ci sei?".
  "Sì, sì, scusa" la voce è più cauta "È che normalmente sarebbe stata proprio la nostra reazione … ma … stavolta forse è diverso".
  "In che senso?".
  "Uhm … non dovrei parlartene, è una cosa che siamo stati pregati di tenere per noi. Ma, cazzo, è una cosa che una come te dovrebbe davvero sapere. Senti, mi puoi promettere di non divulgarla finché non è ufficiale? Davvero, non mi bruciare".
  "Certo. Te lo prometto, ma di che si tratta?".
  "Non so moltissimo nemmeno io, ma sembra che questo Papa voglia fare sul serio: l'Esortazione non era solo una mossa di facciata. In occasione della celebrazione per la Sindone vuole incontrare rappresentanti delle associazioni di volontariato, noi, il Sermig, la Caritas e altri. Ci sarà un incontro da qualche parte in Duomo, dopo la celebrazione, non so ancora i partecipanti, ma si parlerà di gestione dei beni della Chiesa, di sostentamento dei preti. Sembra voglia capire da noi quale immaginiamo possa essere il ruolo della Chiesa per dare aiuto concreto a chi ha bisogno. Non vorrei illudermi troppo, ma ho capito questo. Potrebbe in ogni caso essere il taglio giusto per il tuo articolo. Se mi prometti di tenere la cosa per te fino a quel momento cerco di trovare il modo, se non di farti entrare, almeno di farti trovare nei paraggi".
  Sofia resta a fissare il monitor.
  "Sei ancora lì?".
  "Sì, scusa. È che… proprio non me l'aspettavo".
  "È stata una sorpresa per tutti. Quando abbiamo sentito parlare della celebrazione la prima reazione è stata di rabbia, esattamente come dicevi tu. Tutti quei soldi spesi per una parata mentre ci riducono i fondi per i dormitori. Ma ora Don Luigi è elettrizzato, e sai che non lo sarebbe per una cerimonia. Si aspetta davvero qualcosa di serio. Ti interessa, allora?".
  "Ovviamente sì. Giuro che non ne parlo con nessuno. Chiamami quando hai qualche informazione in più".
  Chiude la chiamata e apre un nuovo file "Visita Papa", con gli appunti per la storia.
  "Gruppo Abele coinvolto in incontro previsto col Papa dopo la celebrazione. Temi incontro: gestione dei beni della Chiesa e sostentamento dei preti. Don Ciotti 'elettrizzato'. Verificare cosa sta preparando il Vaticano".
  Pausa, ci pensa un po' poi aggiunge:
  "Cercavo rabbia, ho trovato altro. Cosa?"

  [C:cap3-scena10"La scoperta"][@stephan][@sibilla][@kiss][@malaspina][@loft-stephan][@seq-scoperta-attentato]
  Kiss è disturbato. Si muove nervoso sul fondo della teca assaggiando l'aria con la lingua che saetta velocissima. Capisce che c'è qualcosa di insolito. A quell'ora le luci del ring sono spente e nel loft regna il silenzio. Ora, invece, Stephan è sveglio, su una delle poltrone, ancora in pigiama. Ha davanti due tazze di caffè vuote e sta sorseggiando la terza. SIBILLA l'ha svegliato nel cuore della notte con una novità urgente.
  "Ho la registrazione di un segmento di telefonata che devi ascoltare. Subito".
  L'ha già riascoltata tre volte e la frase continua a rimbalzargli in testa: "Ho bisogno di informazioni per l'operazione che sa". Preceduta da quell'Eminenza.
  "E sei sicura che arrivi dallo stesso numero che ha preceduto gli insabbiamenti?".
  "Sì, credo arrivi da lì".
  "Ti avevo detto di tenerlo sotto controllo, come hai fatto ad accorgertene solo ora?".
  "Non è una telefonata normale. Non è fatta da un telefono normale. La chiamata al cardinale arriva da una SIM registrata in Indonesia e non è che l'ultimo rimbalzo di una decina di chiamate Voip. La chiamata ha fatto due o tre volte il giro del mondo prima di arrivare a destinazione, posso dedurne l'origine comune con le altre tre telefonate solo dal fatto che i primi server attraversati sono comuni a tutte e quattro. Oltre, naturalmente, dalla voce. Sono riuscita a estrarre il contenuto della telefonata da alcuni file temporanei di uno dei server attraversati, a volte rimangono dei tracciamenti lasciati per manutenzione. Ci è voluto molto tempo.
  Comunque è un sistema molto sofisticato, a questo punto sono convinto che abbiamo a che fare coi Servizi".
  "E con un cardinale".
  "Non con un cardinale qualsiasi: il numero appartiene al cardinale Ettore Malaspina".
  "Quello dei versamenti dallo IOR? Ma quello lo stavi già monitorando".
  "Non questo numero, ha un altro cellulare che a quanto pare usa solo per contatti scottanti. Sono riuscita solo ora ad associare le due utenze dal fatto che si muovono sempre insieme. Probabilmente porta entrambi i cellulari sempre con se, e li lascia pure accesi, non è paranoico come l'altro".
  Stephan continua a sorseggiare il suo caffè, gli occhi fissi sulla teca, come aspettasse qualche intuizione da Kiss. Malaspina, movimenti di denaro, ora un'operazione, un appuntamento, informazioni da passare. Lascia che il suo cervello, e quello del serpente, digeriscano le informazioni.
  "E hai solo questo frammento della telefonata? Il resto?".
  "È irrintracciabile: il sistema cambia il routing della chiamata ogni pochi secondi, il resto è transitato su server che non avevano tracciamenti attivi."
  "Ma c'è dell'altro". La suadente voce femminile riprende dopo una breve pausa."Malaspina ha autorizzato altri versamenti, a cui sono seguiti trasferimenti da conti offshore verso l'Italia. Tutto nelle ultime quarantotto ore. Importi significativi, ma frammentati, per non destare sospetti. E dal sistema Voip criptato, quindi potenzialmente dalla persona che ha fatto le altre telefonate, sono uscite chiamate verso almeno sei nuove utenze, prefissi tra Roma, Milano, Palermo e Reggio Calabria. Almeno quattro riesco ad associarli per altri indizi a mafia palermitana".
  "Potrebbero essere i passi organizzativi di questa 'operazione'".
  SIBILLA non ha niente da aggiungere, una persona avrebbe riempito il momento di silenzio, lei aspetta.
  "Metti insieme quello che abbiamo. Dall'inizio".
  "Un'indagine insabbiata. Tre telefonate da un numero protetto a due giornalisti e un ufficiale della Guardia di Finanza. Subito dopo, l'indagine scompare. Lo stesso numero ora contatta il cardinale Malaspina, già sotto osservazione per movimenti finanziari sospetti attraverso lo IOR. Parla di un'operazione, chiede informazioni. Nelle ultime settimane, aumento esponenziale delle comunicazioni. Parole chiave ricorrenti nelle analisi statistiche: Torino, visita, accelerare. Movimenti di denaro e attivazione di contatti in diverse città, incluse aree con forte presenza di criminalità organizzata".
  Stephan continua a fissare Kiss, è quasi come se parlasse con lui, per un'istante è diventato l'avatar della voce senza forma del computer. "E sappiamo che il 14 giugno il Papa viene a Torino".
  "Sì".
  "Un cardinale coinvolto. Servizi e mafia. Un'operazione segreta".
  "Questo dicono i dati".
  Stephan appoggia la fronte al vetro freddo. Sente il cuore accelerare.
  "Non è corruzione. Non è riciclaggio. È qualcos'altro".
  "Cosa pensi che sia?".
  La domanda resta sospesa nell'aria. Stephan non risponde subito. Guarda Kiss, immobile nella sua teca, gli occhi che riflettono la luce dei monitor.
  "Penso che qualcuno stia preparando un attentato".
  Dirlo ad alta voce lo rende reale. Terribilmente reale.
  "È un'ipotesi coerente con i dati," conferma SIBILLA. "Ma non abbiamo prove concrete. Solo inferenze".
  "Le inferenze bastano". Stephan torna alla scrivania, si siede pesantemente. "Il problema è: cosa facciamo?".
  "Potremmo avvertire le autorità".
  "Come? Una telefonata anonima? 'Salve, sono un hacker ricercato, ho intercettato comunicazioni illegalmente e credo che qualcuno voglia ammazzare il Papa?' Mi arrestano prima che finisca la frase".
  "Potresti far trapelare le informazioni in modo anonimo. Ai giornali, ai Servizi".
  "Con quali prove? Metadati che non posso mostrare senza rivelare come li ho ottenuti? Una registrazione che non posso spiegare?" Stephan scuote la testa. "E anche se ci credessero, risalirebbero a noi. A me. A te. Senza contare che sembra organizzata proprio dai Servizi".
  Silenzio.
  "Mettiamoci in condizione di capire meglio. Riesci a intercettare le prossime chiamate dal numero Voip?".
  "Manomettere il sistema sarebbe molto rischioso: hanno sicuramente protocolli anti intrusione: si accorgerebbero nell'arco di qualche giorno di qualsiasi modifica al codice e saremmo nei guai. C'è una cosa che possiamo fare però. Quei tracciamenti lasciati attivi sono un errore umano: uno dei tecnici li ha dimenticati attivi dopo l'ultima manutenzione. Potrei abilitarli sugli altri server gestiti dalla stessa persona, se li trovassero darebbero la colpa a lui".
  "Rischiamo di mettere nei guai un poveraccio".
  "Un dipendente statale. Lì non licenziano mai nessuno. Il problema è che in questo modo avremo visibilità solo su una parte dei server, circa un quinto. Per ora non azzarderei di più".
  "Ascoltare un frammento su cinque delle conversazioni è meglio di niente. Fallo. E sorveglia anche gli spostamenti del cardinale e delle altre utenze coinvolte, magari ci portano da qualche parte. Io me ne torno a dormire, avvertimi se hai novità".
  Le luci sul ring si abbassano gradualmente, SIBILLA mette cura anche in queste piccole cose. Kiss si rilassa alla ritrovata normalità della notte. Difficile dire se dorma. Sicuramente non lo fa la bibliotecaria, i Led lampeggiano veloci e le ventole ronzano a tutto volume. Su qualche decina di server sparsi per il mondo qualche bit di memoria cambia stato senza che nessuno ne abbia coscienza. Senza lasciare traccia.